{"lc": 1, "type": "constructor", "id": ["langchain", "schema", "document", "Document"], "kwargs": {"page_content": "Kukurica siata\nVedeck\u00e1 klasifik\u00e1cia\nDom\u00e9na eukaryoty\nR\u00ed\u0161a (regnum) rastliny (Vegetabilia)\nPodr\u00ed\u0161a (subregnum) zelen\u00e9 (Viridiplantae, Chlorobionta)\nV\u00fdvojov\u00e1 l\u00ednia cievnat\u00e9 (Tracheophyta)\nV\u00fdvojov\u00e1 vetva semenn\u00e9 (Spermatophyta)\nSkupina krytosemenn\u00e9 (Angiospermae)\nOddelenie magn\u00f3liorasty (Magnoliophyta)\nNadtrieda (superclassis) jednokl\u00ed\u010dkolistov\u00e9 (Monocotyledonopsida)\nTrieda (classis) \u013ealie (Liliopsida)\nPodtrieda (subclassis) podenkov\u00e9 (Commelinidae)\nRad (ordo) lipnicotvar\u00e9 (Poales)\n\u010ce\u013ea\u010f (familia) lipnicovit\u00e9 (Poaceae)\nRod (genus) kukurica (Zea)\nDruh (species) kukurica siata (Z. mays)\nVedeck\u00fd n\u00e1zov\nZea mays\nLinnaeus, 1753\nVedeck\u00e1 klasifik\u00e1cia preva\u017ene pod\u013ea tohto \u010dl\u00e1nku\nBiologick\u00fd port\u00e1l\nKukurica siata[1] (lat. Zea mays) je rastlina z \u010de\u013eade lipnicovit\u00e9 (Poaceae), ktorej hlavn\u00fd poddruh je ve\u013emi v\u00fdznamn\u00e1 kult\u00farna plodina.\nSyst\u00e9m\nkukurica siata (Zea mays) v \u0161ir\u0161om zmysle:\ndruh kukurica siata (Zea mays) v u\u017e\u0161om zmysle:\npoddruh kukurica siata prav\u00e1 (Zea mays subsp. mays)/star\u0161ie: druh kukurica siata (Zea mays) v naju\u017e\u0161om zmysle (po slovensky naz\u00fdvan\u00fd aj len kukurica[2]) - del\u00ed sa na viacero men\u0161\u00edch tax\u00f3nov (hodnoten\u00fdch napr\u00edklad ako konvariety), napr\u00edklad kukurica siata cukrov\u00e1, kukurica siata pukancov\u00e1 at\u010f. (s\u00fa uveden\u00e9 ni\u017e\u0161ie v tomto \u010dl\u00e1nku)\npoddruh Zea mays subsp. parviglumis\npoddruh Zea mays subsp. huehuetenangensis - niekedy zara\u010fovan\u00fd ako varieta poddruhu Zea mays subsp. parviglumis\ndruh Zea mexicana v u\u017e\u0161om zmysle / poddruh Zea mays subsp. mexicana - niekedy sa zara\u010fuje ako Euchlaena mexicana v u\u017e\u0161om zmysle\nKukurica siata prav\u00e1 (Zea mays subsp. mays) je z uveden\u00fdch tax\u00f3nov jedin\u00fd kult\u00farny tax\u00f3n, ostatn\u00e9 vy\u0161\u0161ie uveden\u00e9 tax\u00f3ny s\u00fa lok\u00e1lne stredoamerick\u00e9 div\u00e9 rastliny (teosinty). V minulosti (cca. do roku 1980) sa v\u0161etky uveden\u00e9 div\u00e9 poddruhy spolu s s dne\u0161n\u00fdm druhom Zea luxurians zara\u010fovali ako s\u00fa\u010dasti samostatn\u00e9ho druhu Zea mexicana v \u0161ir\u0161om zmysle (alebo Euchlaena mexicana v \u0161ir\u0161om zmysle), preto bol (ako je vyzna\u010den\u00e9 aj hore) druh kukurica siata (Zea mays) v minulosti (t.j. kukurica siata v naju\u017e\u0161om zmysle) identick\u00fd s t\u00fdm, \u010do sa dnes ozna\u010duje ako poddruh kukurica siata prav\u00e1 (Zea mays subsp. mays). [3][4][5] Pozri aj systematiky a zdroje uveden\u00e9 v \u010dl\u00e1nku kukurica.\nNasleduj\u00faci text \u010dl\u00e1nku sa zaober\u00e1 len kult\u00farnym poddruhom, \u010di\u017ee len kukuricou siatou pravou.\nHist\u00f3ria\nZrel\u00e1 kukurica\nZea mays \"fraise\"\nZea mays \"Oaxacan Green\"\nZea mays \"Ottofile giallo Tortonese\u201d\nKukurica je ve\u013emi star\u00e1 rastlina. Sp\u00f4sob jej domestik\u00e1cie je jednou z najv\u00e4\u010d\u0161\u00edch z\u00e1had genetiky. Predpoklad\u00e1 sa, \u017ee kukurica vznikla v\u00fdvojom a selekciou z teosintu (skupina americk\u00fdch tr\u00e1v z rodu Zea), s ktor\u00fdm si v\u0161ak dnes kult\u00farna kukurica nie je vzh\u013eadovo pr\u00edli\u0161 podobn\u00e1. Na rozdiel od ostatn\u00fdch kult\u00farnych plod\u00edn nie s\u00fa zn\u00e1me \u017eiadne medzistupne medzi divok\u00fdm predchodcom kukurice a kult\u00farnou plodinou. Kukurica nie je schopn\u00e1 samostatnej existencie bez pomoci po\u013enohospod\u00e1ra. Z\u00e1hadu e\u0161te umoc\u0148uje fakt, \u017ee d\u00e1vni obyvatelia Ameriky nemali na domestik\u00e1ciu kukurice pr\u00edli\u0161 ve\u013ea \u010dasu. S\u00fa\u010dasn\u00e9 te\u00f3rie predpokladaj\u00fa, \u017ee kukurica \"vznikla\" niekedy medzi rokmi 4000 \u2013 3000 pred Kr. v \u00fadol\u00ed rieky Balsas. Ved\u00fa sa spory o tom, \u010di i\u0161lo o postupn\u00fd proces alebo o \u0161\u0165astn\u00fa udalos\u0165. S niektor\u00fdmi druhmi teosintu sa m\u00f4\u017ee kukurica kr\u00ed\u017ei\u0165, kr\u00ed\u017eenci maj\u00fa v\u00e4\u010d\u0161inou zn\u00ed\u017een\u00fa \u017eivotaschopnos\u0165. Napriek tomu sa predpoklad\u00e1, \u017ee v Strednej Amerike doch\u00e1dza k prenosu g\u00e9nov medzi popul\u00e1ciami teosintu a kukurice.\nDo Eur\u00f3py sa dostala po pr\u00edchode \u0160panielov do Ameriky. Na Slovensko sa dostala z Ma\u010farska v polovici 18. storo\u010dia. Dnes je roz\u0161\u00edren\u00e1 po celom svete, preto\u017ee v\u010faka cudzoopelivosti je ve\u013emi prisp\u00f4sobiv\u00e1.\nBiol\u00f3gia\nKukurica je jednoro\u010dn\u00e1 rastlina. Dorast\u00e1 do v\u00fd\u0161ky 1 a\u017e 2,5 metrov, u n\u00e1s a\u017e 3 m. M\u00e1 pln\u00e9 steblo. Vyrastaj\u00fa z neho dlh\u00e9 listy striedavo, v dvoch zvisl\u00fdch radoch. Skor\u00e9 odrody maj\u00fa na hlavnom steble 8 \u2013 12 listov, neskor\u00e9 24 a viac. \u010cepe\u013e listu m\u00e1 v\u00fdrazn\u00e9 stredn\u00e9 rebro, je podlhovasto kopijovit\u00e1.\nKukurica je rastlina jednodom\u00e1 a jednopohlavn\u00e1. M\u00e1 haploidn\u00fd po\u010det chromoz\u00f3mov n=10.\nSami\u010die s\u00fakvetie sa nach\u00e1dza v pazuche listu a je chr\u00e1nen\u00e9 viacer\u00fdmi obalov\u00fdmi l\u00edstkami. Sam\u010die s\u00fakvetie (metlina na \u0161pici rastliny) produkuje z jednej metliny niekedy aj 15 mili\u00f3nov pe\u013eov\u00fdch z\u0155n. Plod je nah\u00e1 obilka. Obilky sa skladaj\u00fa z kl\u00ed\u010dka a zvy\u0161ku endospermu. Zrno kukurice obsahuje: \u0161krob (60 \u2013 80%), bielkoviny (6 \u2013 22%), tuk (1,5 \u2013 15%), celul\u00f3zu (2 \u2013 11%) a popol (1,5 \u2013 4%). Niektor\u00e9 odrody maj\u00fa zrno obsahuj\u00face a\u017e 15% jemn\u00e9ho jedl\u00e9ho oleja, in\u00e9 zas a\u017e 25% bielkov\u00edn.", "metadata": {"source": "data\\Kukurica_siata.txt"}, "type": "Document"}}