{"lc": 1, "type": "constructor", "id": ["langchain", "schema", "document", "Document"], "kwargs": {"page_content": "Britsk\u00e1 kr\u00e1tkosrst\u00e1 ma\u010dka\nBritsk\u00e1 ma\u010dka - modr\u00e1 - BSH a\nKrajina p\u00f4vodu Anglicko\nEMS k\u00f3d BSH\n\u0160tandardy (linky) CFA, ACFA, TICA, CCA, ACF, FIFe\nCharakter \u010dinorod\u00e1, inteligentn\u00e1, hrav\u00e1, zvedav\u00e1, spolo\u010densk\u00e1\nHmotnos\u0165 4-8 kg\nSynonym\u00e1 \u017eiadne\nZoznam ma\u010dac\u00edch plemien\nBritsk\u00e1 kr\u00e1tkosrst\u00e1 ma\u010dka sa za\u010dala chova\u0165 po roku 1900 v Anglicku. Vy\u0161\u013eachtili ich z perzsk\u00fdch ma\u010diek a dom\u00e1cich ma\u010diek s mohutnou stavbou tela a zo za\u010diatku ich chovali v\u00fdhradne v m\u00f3dnej modrej farbe. A\u017e prikr\u00ed\u017eenie perzsk\u00fdch ma\u010diek vnieslo do chovu britsk\u00fdch ma\u010diek z\u00e1klad r\u00f4znych farebn\u00fdch variantov. Britsk\u00e1 ma\u010dka je v dne\u0161nej dobe bezpochyby jedno z najpopul\u00e1rnej\u0161\u00edch plemien. Je to najm\u00e4 v\u010faka ich dobromyse\u013enej povahe, n\u00e1dhernej mohutnej stavbe tela, i hebkej srsti.\nCharakter\nO britsk\u00fdch ma\u010dk\u00e1ch sa traduje, \u017ee s\u00fa to ma\u010dky s pokojnou a vyrovnanou povahou. V ma\u010dacom veku s\u00fa rovnako hrav\u00e9 a \u017eiv\u00e9 ako ma\u010diatka in\u00fdch plemien. Dobre sa zn\u00e1\u0161aj\u00fa s in\u00fdmi dom\u00e1cimi zvieratami. Dok\u00e1\u017eu sa zabavi\u0165 aj sam\u00e9 a \u010dakanie na pr\u00edchod \u013eudsk\u00fdch \u010dlenov rodiny si kr\u00e1tia sp\u00e1nkom. S\u00fa vhodn\u00e9 pre \u013eud\u00ed, ktor\u00ed chc\u00fa ma\u0165 v ma\u010dke pokojn\u00e9ho dom\u00e1ceho spolo\u010dn\u00edka. Britsk\u00e9 ma\u010dky nie s\u00fa agres\u00edvne; tak\u00e9to spr\u00e1vanie je sk\u00f4r zriedkav\u00e9 a tie\u017e pou\u017e\u00edvanie paz\u00farov sa pova\u017euje za raritu.\n\u0160tandard\nBritsk\u00e1 ma\u010dka je stredne ve\u013ek\u00e1 a\u017e ve\u013ek\u00e1 ma\u010dka. M\u00e1 kr\u00e1tku a hust\u00fa srs\u0165 s dobre vyvinutou podsadou. Britky maj\u00fa mohutn\u00fa, gu\u013eat\u00fa hlavu s mas\u00edvnou lebkou. Nos je kr\u00e1tky, \u0161irok\u00fd a rovn\u00fd. Mal\u00e9 u\u0161i s\u00fa mierne zagu\u013eaten\u00e9, \u0161iroko posaden\u00e9. Britky maj\u00fa ve\u013ek\u00e9 a gu\u013eat\u00e9 o\u010di oran\u017eovej alebo medenej farby, povolen\u00e9 s\u00fa aj modr\u00e9 (u colours pointov so siamsk\u00fdm zafarben\u00edm srsti) alebo zelen\u00e9 (u strieborn\u00fdch s kresbou) zafarbenie d\u00fahovky.\nZafarbenie srsti\nZ\u00e1kladn\u00e9 farby\nBritky sa p\u00f4vodne vyskytovali v\u00fdlu\u010dne s modrou srs\u0165ou. Medzi z\u00e1kladn\u00e9 farby okrem modrej dnes patr\u00ed tie\u017e biela, \u010dierna, lilav\u00e1 kr\u00e9mov\u00e1, zlat\u00e1, \u010dokol\u00e1dov\u00e1, \u010derven\u00e1 a ich korytna\u010dinov\u00fd variant (napr. modrokorytna\u010dinov\u00e1, \u010diernokorytna\u010dinov\u00e1 a pod.)\nVarianty s bielou\nBritsk\u00e9 ma\u010dky sa vyskytuj\u00fa aj v kombin\u00e1cii r\u00f4znych farieb s bielou:\nbicolour: biela pokr\u00fdva 1/4 a\u017e 1/2 tela,\nharlek\u00fdn: biela pokr\u00fdva viac ako 1/2 tela,\nvan: biela pokr\u00fdva cel\u00e9 telo okrem chvosta a \u0161kv\u0155n na hlave.\nBritsk\u00e1 kr\u00e1tkosrst\u00e1, \u010derven\u00e1 s kresbou\nMa\u010diatko britskej kr\u00e1tkosrstej, \u010dokol\u00e1dov\u00e1\nLester z \u017ditn\u00e9ho ostrova, britsk\u00e1 modr\u00e1\nVarianty s kresbou\nKresba sa u britiek vyskytuje vo v\u0161etk\u00fdch povolen\u00fdch farb\u00e1ch. Vyskytuj\u00fa sa tieto kresby (v z\u00e1tvorke je uveden\u00fd EMS k\u00f3d - plemeno: BSH, povolen\u00e1 farba, povolen\u00e1 kresba):\nmramorovan\u00e1 - classic tabby alebo blotched - BSH farba 22,\ntigrovan\u00e1 - mackerel tabby - BSH farba 23,\nbodkovan\u00e1 - spotted tabby - BSH farba 24,\ns tikingom - ticked tabby - BSH farba 25,\ntie\u0148ov\u00e1 - shaded - BSH farba 11.\nVarianty s pigment\u00e1ciou\nMa\u010dky plemena britsk\u00e1 kr\u00e1tkosrst\u00e1 sa u\u017e chovaj\u00fa aj vo farebnej kombin\u00e1cii \"s odznakmi\". Odborne sa to naz\u00fdva siamska pigment\u00e1cia. Povolen\u00e9 s\u00fa v\u0161etky farby, s kresbou aj bez kresby, s bielou aj bez bielej. Tieto zvierat\u00e1 maj\u00fa celo\u017eivotne modr\u00e9 o\u010di.\nTento \u010dl\u00e1nok t\u00fdkaj\u00faci sa ma\u010diek je zatia\u013e \u201ev\u00fdhonok\u201c. Pom\u00f4\u017e Wikip\u00e9dii t\u00fdm, \u017ee ho dopln\u00ed\u0161 a roz\u0161\u00edri\u0161.\nZdroj: \u201ehttps://sk.wikipedia.org/w/index.php?title=Britsk\u00e1_ma\u010dka&oldid=7348677\u201c\nKateg\u00f3rie:\nMa\u010dacie v\u00fdhonky\nPlemen\u00e1 ma\u010diek\nPlemen\u00e1 ma\u010diek zo Spojen\u00e9ho kr\u00e1\u013eovstva\nD\u00e1tum a \u010das poslednej \u00fapravy tejto str\u00e1nky: 7. apr\u00edl 2022, 08:25.", "metadata": {"source": "data\\Britsk\u00e1_ma\u010dka.txt"}, "type": "Document"}}