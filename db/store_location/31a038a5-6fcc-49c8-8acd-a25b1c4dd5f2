{"lc": 1, "type": "constructor", "id": ["langchain", "schema", "document", "Document"], "kwargs": {"page_content": "Schr\u00e1nkovce\nLoligo vulgaris\nVedeck\u00e1 klasifik\u00e1cia\nDom\u00e9na eukaryoty\nR\u00ed\u0161a (regnum) \u017eivo\u010d\u00edchy (Animalia)\nV\u00fdvojov\u00fd stupe\u0148 epitelovce (Eumetazoa)\nSkupina dvojstranovce (Bilateralia)\nV\u00fdvojov\u00e1 vetva prvo\u00fastovce (Protostomia)\nSkupina \u0161pir\u00e1lovce (Spiralia)\nL\u00ednia trochof\u00f3rovce (Trochozoa)\nNadkme\u0148 (superphylum) Eutrochozoa\nKme\u0148 (phylum) m\u00e4kk\u00fd\u0161e (Mollusca)\nPodkme\u0148 (subphylum) schr\u00e1nkovce (Conchifera)\nVedeck\u00fd n\u00e1zov\nConchifera\nGegenbaur, 1878\nVedeck\u00e1 klasifik\u00e1cia preva\u017ene pod\u013ea tohto \u010dl\u00e1nku\nBiologick\u00fd port\u00e1l\nSchr\u00e1nkovce (lat. Conchifera) s\u00fa m\u00e4kk\u00fd\u0161e, ktor\u00fdch telo nie je kryt\u00e9 kutikulou, ale je chr\u00e1nen\u00e9 jednodielnou alebo dvojdielnou schr\u00e1nkou, ktor\u00e1 je produktom epidermy, presnej\u0161ie pl\u00e1\u0161\u0165a. Inak ju v\u0161ak s telom sp\u00e1jaj\u00fa len svalov\u00e9 \u00fapony. Schr\u00e1nka sa sklad\u00e1 z troch vrstiev:\nperiostracum \u2013 tenk\u00e1 povrchov\u00e1 pigmentovan\u00e1 vrstva z organickej l\u00e1tky konch\u00ednu (chemicky je pr\u00edbuzn\u00e1 chit\u00ednu);\nostracum \u2013 por\u00e9zna vrstva z CaCO3 so st\u013ap\u010dekovitou \u0161trukt\u00farou;\nhypostracum \u2013 aragonitov\u00e1 vrstva, je tvoren\u00e1 kry\u0161talick\u00fdm CaCO3 so \u0161upinkovou \u0161trukt\u00farou. U mnoh\u00fdch skup\u00edn je len nazna\u010den\u00e1.\nZa fylogeneticky v\u00fdchodiskov\u00fd typ sa pova\u017euje jednodielna, jemne zahnut\u00e1 r\u00farovit\u00e1 schr\u00e1nka, mierne sa roz\u0161iruj\u00faca na t\u00fa stranu, kde z nej vystupovala noha, resp. ramen\u00e1 m\u00e4kk\u00fd\u0161a. Sekund\u00e1rne doch\u00e1dza k postupn\u00e9mu zavinutiu schr\u00e1nky do z\u00e1vitov a a\u017e terci\u00e1lne k \u201epreklopeniu\u201c vinutia na prav\u00fa alebo \u013eav\u00fa stranu, \u010di\u017ee k later\u00e1lnej torzii (ulitn\u00edky). (Obdobn\u00fd proces, ale bez later\u00e1lnej torzie, pozorujeme pri fylogen\u00e9ze schr\u00e1nky u hlavono\u017ecov.)\nTr\u00e1viaca s\u00fastava\nTr\u00e1viaca s\u00fastava sa za\u010d\u00edna \u00fastami s radulou, str\u00fahadlovit\u00fdm jaz\u00fd\u010dkom. Radula m\u00f4\u017ee druhotne zanikn\u00fa\u0165 (Bivalvia), alebo je spolu s rohovinovou subradul\u00e1rnou platni\u010dkou premenen\u00e1 na \u00fatvar podobn\u00fd zob\u00e1ku papag\u00e1ja (Cephalopoda). V \u00fastnej dutine s\u00fa slinn\u00e9 \u017e\u013eazy, s \u010dasto ve\u013emi kysl\u00fdm sekr\u00e9tom, ktor\u00fd m\u00f4\u017ee obsahova\u0165 aj H2SO4. U drav\u00fdch druhov, ktor\u00e9 sa \u017eivia in\u00fdmi m\u00e4kk\u00fd\u0161mi, sl\u00fa\u017ei na rozpustenie ich schr\u00e1nok. Nasleduje hltan (pharynx), pa\u017eer\u00e1k (oesophagus), endoderm\u00e1lny \u017eal\u00fadok (ventriculus) a \u010drevo (ileum), ktor\u00e9 k\u013eukato prebieha telom \u2013 u ulitn\u00edkov vstupuje i do ulity. Vn\u00fatorn\u00fa plochu \u010dreva zv\u00e4\u010d\u0161uje tzv. z\u00e1ves \u2013 typhlosolis. Anus v d\u00f4sledku dors\u00e1lnej flexie nem\u00e1 u\u017e nikdy termin\u00e1lnu polohu (v\u00fdnimkou je ve\u013emi starobyl\u00e1 a nepo\u010detn\u00e1 skupina Monoplacophora). S\u00fa\u010das\u0165ou tr\u00e1viacej s\u00fastavy je aj hepatopankreas. Okrem sekr\u00e9cie p\u00f4sob\u00ed ako z\u00e1sobn\u00fd org\u00e1n (ukladaj\u00fa sa v \u0148om tuky a glykog\u00e9n) a prebieha v \u0148om aj resorbcia str\u00e1venej potravy. U niektor\u00fdch bylino\u017erav\u00fdch druhov sa pri \u017eal\u00fadku nach\u00e1dza zvl\u00e1\u0161tna \u017e\u013eaza \u2013 tzv. bielkovinov\u00fd kry\u0161t\u00e1\u013e, je to bielkovinov\u00e1 ty\u010dinka v \u017e\u013eaznatom va\u010dku. Produkuje tr\u00e1viace enz\u00fdmy.\nNervov\u00e1 s\u00fastava\nNervov\u00e1 s\u00fastava je ve\u013emi \u0161pecializovan\u00e1 rebr\u00ed\u010dkov\u00e1, naz\u00fdvame ju u\u017e gangliov\u00e1. Niekedy je ve\u013emi rozvinut\u00e1 (Cephalopoda). Okrem hlavn\u00e9ho cerebr\u00e1lneho ganglia v tele vznikaj\u00fa 2 \u2013 5 p\u00e1rov perif\u00e9rnych gangli\u00ed, ktor\u00e9 inervuj\u00fa nohu, \u017eiabre a \u010fal\u0161ie org\u00e1ny (Gastropoda a Bivalvia). Schr\u00e1nkovce u\u017e maj\u00fa \u0161ir\u0161iu \u0161k\u00e1lu receptorov \u2013 statocystu (v nohe), 1 \u2013 2 p\u00e1ry tykadiel a o\u010di, ktor\u00e9 m\u00f4\u017eu by\u0165 ploch\u00e9, jamkov\u00e9, ale i komorov\u00e9. U vodn\u00fdch skup\u00edn pozorujeme lupe\u0148ovit\u00e9 senzorick\u00e9 pr\u00edvesky \u2013 osphradi\u00e1 (stavbou sa podobaj\u00fa \u017eiabram). Last\u00farniky m\u00f4\u017eu ma\u0165 na okraji pl\u00e1\u0161\u0165a aj senzorick\u00e9 tykadielka \u2013 rhop\u00e1lie.\nObehov\u00e1 s\u00fastava\nObehov\u00e1 s\u00fastava je otvoren\u00e1, u hlavono\u017ecov u\u017e polouzavret\u00e1. Hemolymfa obsahuje hemoglob\u00edn alebo hemocyan\u00edn (obsahuje me\u010f). V\u00e4\u010d\u0161ia \u010das\u0165 d\u00fdchac\u00edch plynov je v\u0161ak v hemolymfe transportovan\u00e1 oby\u010dajn\u00fdm fyzik\u00e1lnym rozpusten\u00edm. D\u00fdchac\u00edmi org\u00e1nmi s\u00fa lupienkovit\u00e9 a\u017e vl\u00e1skovit\u00e9 \u017eiabre (naz\u00fdvan\u00e9 kten\u00eddi\u00e1), umiestnen\u00e9 v bl\u00edzkosti anusu alebo po bokoch pl\u00e1\u0161\u0165a. U last\u00farnikov \u017eiabrov\u00e9 lupienky druhotne str\u00e1caj\u00fa d\u00fdchaciu funkciu a menia sa na filtra\u010dn\u00fd apar\u00e1t na z\u00edskavanie plankt\u00f3nnej potravy. D\u00fdchaciu funkciu preber\u00e1 prekrven\u00fd pl\u00e1\u0161\u0165. U p\u013e\u00facnat\u00fdch ulitn\u00edkov na d\u00fdchanie sl\u00fa\u017ei prekrven\u00e1 v\u00fdstelka p\u013e\u00facneho vaku, ktor\u00fd vznik\u00e1 z \u010dasti pl\u00e1\u0161\u0165ovej dutiny. Na d\u00fdchan\u00ed sa v\u017edy v\u00fdznamne podie\u013ea aj povrch tela, ktor\u00fd je v\u010faka slizov\u00fdm \u017e\u013eaz\u00e1m st\u00e1le vlhk\u00fd.\nSystematika\npodkme\u0148 schr\u00e1nkovce (Conchifera):\ntrieda \u010diapo\u010dkovce/\u010diapo\u010dky (Monoplacophora)\ntrieda ulitn\u00edky/slim\u00e1ky (Gastropoda)\ntrieda zubovky/klovitovce/klovitce (Scaphopoda)\ntrieda last\u00farniky/korytn\u00edky (Lamellibranchia/Bivalia)\ntrieda hlavono\u017ece (Cephalopoda)\nZdroj\nPaedDr. Valeri\u00e1n Franc CSc.: Syst\u00e9m a fylogen\u00e9za \u017eivo\u010d\u00edchov \u2013 bezchord\u00e1ty \u2013 zdroj, z ktor\u00e9ho (p\u00f4vodne) \u00faplne alebo \u010diasto\u010dne \u010derpal tento \u010dl\u00e1nok.\nZdroj: \u201ehttps://sk.wikipedia.org/w/index.php?title=Schr\u00e1nkovce&oldid=7564922\u201c\nKateg\u00f3ria:\nSchr\u00e1nkovce\nSkryt\u00e1 kateg\u00f3ria:\nPort\u00e1l:Biol\u00f3gia/Zapojen\u00e9 \u010dl\u00e1nky\nD\u00e1tum a \u010das poslednej \u00fapravy tejto str\u00e1nky: 12. apr\u00edl 2023, 20:44.", "metadata": {"source": "data\\Schr\u00e1nkovce.txt"}, "type": "Document"}}