{"lc": 1, "type": "constructor", "id": ["langchain", "schema", "document", "Document"], "kwargs": {"page_content": "Dion\u00fdz Bla\u0161kovi\u010d\nslovensk\u00fd lek\u00e1r a pedag\u00f3g\nNarodenie\n2. august 1913\nJablonica, Slovensko\n\u00damrtie\n17. november 1998 (85 rokov)\nBratislava, Slovensko\nBiografick\u00fd port\u00e1l\nProf. MUDr. Dion\u00fdz Bla\u0161kovi\u010d, DrSc. (* 2. august 1913, Jablonica \u2013 \u2020 17. november 1998, Bratislava) bol slovensk\u00fd bakteriol\u00f3g, virol\u00f3g, lek\u00e1r, pedag\u00f3g a akademik.\nVedecky sa venoval najm\u00e4 patogen\u00e9ze, biologick\u00fdm a biochemick\u00fdm vlastnostiam bakt\u00e9ri\u00ed, laborat\u00f3rnej diagnostike v\u00edrusov\u00fdch n\u00e1kaz a ekol\u00f3gii v\u00edrusov chr\u00edpky a klie\u0161\u0165ovej encefalit\u00eddy.\n\u017divotopis\nVyrastal v rodine u\u010dite\u013ea, v historickom prostred\u00ed Banskej \u0160tiavnice s bohatou pr\u00edrodovedeckou trad\u00edciou, kde aj maturoval. U\u017e po\u010das vysoko\u0161kolsk\u00fdch \u0161t\u00fadi\u00ed na Lek\u00e1rskej fakulte Karlovej univerzity v Prahe za\u010dal pracova\u0165 v bakteriologicko-s\u00e9rologickom \u00fastave tejto fakulty, kde stret\u00e1va doc. F. Pato\u010dku a dr. I. M\u00e1lka. Najviac ho pri\u0165ahovala bakteriol\u00f3gia, ke\u010f\u017ee v tom \u010dase boli infek\u010dn\u00e9 choroby hlavnou pr\u00ed\u010dinou \u00famrtnosti. V medic\u00edne sa za\u010dali v pln\u0161ej miere uplat\u0148ova\u0165 exaktn\u00e9 vy\u0161etrovacie met\u00f3dy biochemick\u00e9 a najm\u00e4 bakteriologick\u00e9. Aj po prom\u00f3cii v roku 1937 pl\u00e1noval svoju bud\u00facnos\u0165 na tomto pracovisku, ale musel nast\u00fapi\u0165 na z\u00e1kladn\u00fa vojensk\u00fa slu\u017ebu na Slovensku. Podarilo sa mu v\u0161ak aj po\u010das nej udr\u017ea\u0165 kontakt s \u00fastavom na lek\u00e1rskej fakulte a vykon\u00e1va\u0165 ju vo vojensk\u00fdch bakteriologick\u00fdch laborat\u00f3ri\u00e1ch v Prahe a v Bratislave.\nD\u0148a 1. j\u00fana 1939 nast\u00fapil na \u00dastav hygieny a bakteriol\u00f3gie LFSU v Bratislave ako asistent u prof. Muchu. V tejto funkcii budoval Mikrobiologick\u00fd odbor \u0160t\u00e1tneho zdravotno-soci\u00e1lneho \u00fastavu. Po\u010das 2. svetovej vojny vst\u00fapil do funkcie hygienika do povstaleckej arm\u00e1dy. Ako \u00fa\u010dastn\u00edk SNP a protifa\u0161istick\u00e9ho odboja po\u010das SNP zalo\u017eil v Banskej Bystrici diagnostick\u00fa stanicu \u2013 z\u00e1klad neskor\u0161ej krajskej hygienickej stanice. V tom obdob\u00ed sa mu podarilo \u00faspe\u0161ne bojova\u0165 proti epid\u00e9mii dyzent\u00e9rie, ktor\u00e1 prepukla v Blatnickej doline, za \u010do mu boli udelen\u00e9 prv\u00e9 vyznamenania.\nPo vojne po\u017eiadal o \u0161tipendium Rockefellerovej nad\u00e1cie v USA. Na rok nast\u00fapil na Michigansk\u00fa univerzitu k prof. Francisovi, kde sa cielene za\u010dal zauj\u00edma\u0165 o virol\u00f3giu. Po n\u00e1vrate z USA v roku 1948 vybudoval virologick\u00e9 pracovisko v r\u00e1mci \u0160t\u00e1tneho zdravotno-soci\u00e1lneho \u00fastavu. D\u0148a 1. janu\u00e1ra 1953 vznikol Virologick\u00fd \u00fastav \u010cSAV a Bla\u0161kovi\u010d bol menovan\u00fd za prv\u00e9ho riadite\u013ea. \u00dastav si r\u00fdchlo z\u00edskal uznanie doma i v zahrani\u010d\u00ed.\nPod jeho veden\u00edm sa rozpracovala ve\u013emi v\u00fdznamn\u00e1 koncepcia pr\u00edrodn\u00fdch ohniskov\u00fdch n\u00e1kaz a s t\u00fdm spojen\u00e9 ekologick\u00e9 probl\u00e9my v\u00edrusov a v\u00edrusov\u00fdch ochoren\u00ed. Nasledoval objav prenosu v\u00edrusu klie\u0161\u0165ovej encefalit\u00eddy koz\u00edm mliekom v tzv. Ro\u017e\u0148avskej epid\u00e9mii a v\u00fdznamn\u00e9 poznatky o \u0161trukt\u00fare, antig\u00e9nnych vlastnostiach, imunol\u00f3gii a prenose v\u00edrusu klie\u0161\u0165ov\u00e9ho z\u00e1palu mozgu. V\u00fdznamne prispel k \u0161t\u00fadiu premenlivosti v\u00edrusu chr\u00edpky. Jeho spolupracovn\u00edci a \u017eiaci pod jeho veden\u00edm publikovali mnoho pr\u00e1c t\u00fdkaj\u00facich sa imunologicko-morfologick\u00fdch anal\u00fdz v\u00edrusu chr\u00edpky. \u010eal\u0161\u00edm v\u00edrusom, ktor\u00fdm venoval pozornos\u0165 boli herpetick\u00e9 v\u00edrusy, perzistencia a latencia herpetick\u00fdch infekci\u00ed a patogen\u00e9za herpetick\u00fdch infekci\u00ed. Objavil herpetick\u00fd v\u00edrus hlodavcov. Na \u00fastave podporoval \u0161t\u00fadium rastlinn\u00fdch v\u00edrusov, ricketsi\u00ed a chlam\u00fddi\u00ed, \u0161t\u00fadium ne\u0161pecifickej protiv\u00edrusovej obrany, \u0161t\u00fadium interfer\u00f3nov, genetiku v\u00edrusov, \u0161t\u00fadium antiv\u00edrusov\u00fdch l\u00e1tok a molekul\u00e1rnej biol\u00f3gie v\u00edrusov. V ostatn\u00fdch rokoch sa \u0165a\u017eiskom jeho pr\u00e1ce stal z\u00e1ujem o evolu\u010dn\u00fa a komparat\u00edvnu virol\u00f3giu.\nJeho vedecko-v\u00fdskumn\u00e1 pr\u00e1ca sa vyzna\u010duje zmyslom pre vystihnutie a rie\u0161enie probl\u00e9mov, interdisciplin\u00e1rnym pr\u00edstupom v r\u00e1mci biol\u00f3gie a s\u00fabe\u017en\u00fdm \u00fasil\u00edm pren\u00e1\u0161a\u0165 v\u00fdsledky v\u00fdskumu do praxe, \u010d\u00edm prispel k rozvoju vedn\u00fdch odborov virol\u00f3gie a mikrobiol\u00f3gie a k pozdvihnutiu \u00farovne lek\u00e1rskych slu\u017eieb, najm\u00e4 v infektol\u00f3gii.\nSt\u00e1l v\u0161ak i pri zrode \u010ceskoslovenskej akad\u00e9mie vied aj Slovenskej akad\u00e9mie vied a v oboch dlh\u00e9 roky zast\u00e1val vysok\u00e9 riadiace funkcie. Pozit\u00edvne ovplyvnil i vznik a \u010dinnos\u0165 niektor\u00fdch \u010fal\u0161\u00edch organiz\u00e1ci\u00ed, napr. \u010ceskoslovenskej spolo\u010dnosti mikrobiologickej pri \u010cSAV alebo Mikrobiologicko-epidemiologickej zlo\u017eky Slovenskej lek\u00e1rskej spolo\u010dnosti.\nV\u017edy rozv\u00edjal zahrani\u010dn\u00e9 kontakty. Stal sa \u010destn\u00fdm zahrani\u010dn\u00fdm \u010dlenom akad\u00e9mie vied v New Yorku, v b\u00fdvalom Zv\u00e4ze sovietskych socialistick\u00fdch republ\u00edk, v Po\u013esku a Srbsku. Bol \u010dlenom po\u010detn\u00fdch vedeck\u00fdch spolo\u010dnost\u00ed, expertom Svetovej zdravotn\u00edckej organiz\u00e1cie pre oblas\u0165 v\u00edrusov\u00fdch n\u00e1kaz, jedno volebn\u00e9 obdobie vykon\u00e1val funkciu gener\u00e1lneho sekret\u00e1ra Medzin\u00e1rodnej rady vedeck\u00fdch zv\u00e4zov (ICSU) a mnoh\u00e9 \u010fal\u0161ie.\nU\u017e v roku 1957 zalo\u017eil s akademikom A. A. Smorodintsevom medzin\u00e1rodn\u00fd virologick\u00fd \u010dasopis Acta virologica, v jazyku anglickom a ruskom. Po roku 1990 vych\u00e1dza u\u017e len jeho anglick\u00e1 verzia. Po roku 1968 to bola takmer jedin\u00e1 mo\u017enos\u0165 publikovania pracovn\u00edkov Virologick\u00e9ho \u00fastavu SAV.", "metadata": {"source": "data\\Dion\u00fdz_Bla\u0161kovi\u010d.txt"}, "type": "Document"}}