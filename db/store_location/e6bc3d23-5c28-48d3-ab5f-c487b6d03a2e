{"lc": 1, "type": "constructor", "id": ["langchain", "schema", "document", "Document"], "kwargs": {"page_content": "O rastlinn\u00fdch \u017e\u013eaz\u00e1ch pozri \u017e\u013eaza (rastliny).\n\u017d\u013eaza (lat. glandula) je org\u00e1n \u017eivo\u010d\u00ed\u0161neho alebo \u013eudsk\u00e9ho tela tvoren\u00fd \u017e\u013eazov\u00fdm epitelom.\nDelenie\nJednobunkov\u00e9 \u017e\u013eazy\nNajjednoduch\u0161\u00ed typ, tvoren\u00fd jedinou bunkou. S\u00fa v\u00e4\u010d\u0161inou roztr\u00fasen\u00e9 v epiteli, napr. v epiderme (m\u00e1lo\u0161tetinavce, ryby, larvy oboj\u017eiveln\u00edkov) alebo v sliznici tr\u00e1viaceho \u010di d\u00fdchacieho syst\u00e9mu (poh\u00e1rikovit\u00e9 bunky).\nMnohobunkov\u00e9 \u017e\u013eazy\nMnohobunkov\u00e9 \u017e\u013eazy s\u00fa tvoren\u00e9 s\u00faborom \u017e\u013eazov\u00fdch buniek a \u010dasto i \u010fal\u0161\u00edch pr\u00eddavn\u00fdch, zv\u00e4\u010d\u0161a oporn\u00fdch \u0161trukt\u00far.\nNajjednoduch\u0161\u00ed typ je ploch\u00e1 vrstva \u017e\u013eazov\u00fdch buniek \u2013 napr\u00edklad kryc\u00ed mucin\u00f3zny epitel steny \u017eal\u00fadka. Ak sa s\u00fabor \u017e\u013eazov\u00fdch buniek vlia\u010di pod povrch epitelu vznik\u00e1 intraepitelov\u00e1 (endoepitelov\u00e1) \u017e\u013eaza. Ak vnorenie zasahuje a\u017e do hlb\u0161\u00edch, pod epitelom sa nach\u00e1dzaj\u00facich tkan\u00edv, vznik\u00e1 exoepitelov\u00e1 \u017e\u013eaza.\nExoepitelov\u00e9 \u017e\u013eazy sa pod\u013ea tvaru sekre\u010dn\u00fdch dut\u00edn a stup\u0148a \u010dlenitosti ich vn\u00fatorn\u00e9ho priestoru delia na:\nTubul\u00f3zne (trubicovit\u00e9) \u017e\u013eazy \u2013 sekre\u010dn\u00e9 dutiny maj\u00fa trubicovit\u00fd tvar. M\u00f4\u017eu by\u0165 jednoduch\u00e9 alebo rozvetven\u00e9. Niekedy sa trubica st\u00e1\u010da do klbka (potn\u00e9 a pachov\u00e9 \u017e\u013eazy cicavcov). V takom pr\u00edpade hovor\u00edme o sto\u010denej (klbkovitej) \u017e\u013eaze.\nAlveol\u00e1rne (vreckovit\u00e9) \u017e\u013eazy \u2013 sekre\u010dn\u00e9 dutiny maj\u00fa tvar alveoly, teda mech\u00farika, ktor\u00fd nasad\u00e1 na v\u00fdvod; niektor\u00ed autori rozli\u0161uj\u00fa pod\u013ea charakteru v\u00fdvodu alveol\u00e1rnu \u017e\u013eazu v u\u017e\u0161om zmysle (so \u0161irok\u00fdm v\u00fdvodom) a acin\u00f3znu \u017e\u013eazu - \u017e\u013eazov\u00fdm epitelom tvoren\u00fd mech\u00farik (acinus), ktor\u00fd nasad\u00e1 na ve\u013emi tenk\u00fd v\u00fdvod.[1] M\u00f4\u017eu by\u0165 jednoduch\u00e9 alebo rozvetven\u00e9. Rozvetven\u00e9 alveol\u00e1rne \u017e\u013eazy sa skladaj\u00fa z viacer\u00fdch alveol alebo acinov, ktor\u00e9 \u00fastia do jedn\u00e9ho spolo\u010dn\u00e9ho v\u00fdvodu (napr. mazov\u00e9 \u017e\u013eazy stavovcov).\nTubuloalveol\u00e1rne \u017e\u013eazy \u2013 na spolo\u010dn\u00fd v\u00fdvod nadv\u00e4zuje viac rozvetven\u00fdch jednotiek. Tak\u00fdmto sp\u00f4sobom vznikaj\u00fa napr. mlie\u010dne \u017e\u013eazy cicavcov. Op\u00e4\u0165 ich niektor\u00ed autori delia sa na:\nTubuloalveol\u00e1rne \u017e\u013eazy v u\u017e\u0161om zmysle - kombin\u00e1cia tubul\u00f3znych a alveol\u00e1rnych \u017eliaz so \u0161irok\u00fdm v\u00fdvodom\nTubuloacin\u00f3zne \u017e\u013eazy - kombin\u00e1cia tubul\u00f3znych a acin\u00f3znych \u017eliaz (s tenk\u00fdm v\u00fdvodom)\n\u010ealej mo\u017eno \u017e\u013eazy rozdeli\u0165 pod\u013ea charakteru produkovan\u00fdch v\u00fdlu\u010dkov na:\nsekre\u010dn\u00e9 - produkt m\u00e1 v tele ur\u010dit\u00fa funkciu (sekr\u00e9t)\nexkre\u010dn\u00e9 - produkt je odpadov\u00fd a telo sa ho zbavuje (exkr\u00e9t)\nSekr\u00e9ty alebo exkr\u00e9ty zo \u017eliaz m\u00f4\u017eu by\u0165 odv\u00e1dzan\u00e9 pomocou v\u00fdvodu na povrch epitelu - tak\u00e9to \u017e\u013eazy sa ozna\u010duj\u00fa ako exokrinn\u00e9 alebo \u017e\u013eazy s vonkaj\u0161\u00edm vylu\u010dovan\u00edm. Niektor\u00e9 \u017e\u013eazy nemaj\u00fa v\u00fdvod a ich produkty s\u00fa priamo vylu\u010dovan\u00e9 do medzibunkov\u00e9ho priestoru (a odtia\u013e distribuovan\u00e9 lymfatick\u00fdm alebo krvn\u00fdm rie\u010diskom) - tak\u00e9to sa ozna\u010duj\u00fa ako endokrinn\u00e9 alebo \u017e\u013eazy s vn\u00fatorn\u00fdm vylu\u010dovan\u00edm. Ich produkt sa niekedy ozna\u010duje ako inkr\u00e9t (a \u017e\u013eazy ako inkre\u010dn\u00e9) alebo \u010dastej\u0161ie horm\u00f3n.\nPod\u013ea toho, ak\u00fdm sp\u00f4sobom vystupuje sekr\u00e9t z tela \u017e\u013eazovej bunky, rozli\u0161ujeme nasleduj\u00face druhy sekr\u00e9cie:\nHolokrinn\u00e1 \u2013 bunka hromad\u00ed sekr\u00e9t a potom sa rozpad\u00e1, \u010d\u00edm sa sekr\u00e9t uvo\u013e\u0148uje a bunka hynie.\nApokrinn\u00e1 \u2013 apik\u00e1lna \u010das\u0165 bunky sa pln\u00ed sekr\u00e9tom. Potom sa t\u00e1to \u010das\u0165 oddel\u00ed a odch\u00e1dza spolu so sekr\u00e9tom. Zost\u00e1vaj\u00faca \u010das\u0165 bunky s jadrom zost\u00e1va zachovan\u00e1, postupne dorast\u00e1 a cel\u00fd cyklus sa opakuje.\nEkrinn\u00e1 (merokrinn\u00e1) \u2013 bunka vylu\u010duje sekr\u00e9t bez svojho po\u0161kodenia prostredn\u00edctvom exocyt\u00f3zy alebo dif\u00fazie.\nU bezstavovcov ve\u013emi v\u00fdznamn\u00fa \u00falohu plnia \u017e\u013eazy produkuj\u00face ferom\u00f3ny, ktor\u00e9 sl\u00fa\u017eia hmyzu na vz\u00e1jomn\u00fa komunik\u00e1ciu. \u010casto sa vyskytuj\u00fa tzv. repelentn\u00e9 \u017e\u013eazy produkuj\u00face fenoly a chin\u00f3ny (Heteroptera, Diplopoda a i.). Niektor\u00e9 ulitn\u00edky (rod Dolium) produkuj\u00fa a\u017e 4 % kyselinu s\u00edrov\u00fa.\nZdroje\n\u2191 Pozri napr. obr\u00e1zok \"Abb. 3-3, str. 103 v Lehrbuch f\u00fcr Heilpraktiker od Isolde Richterovej\nMALINA, Radovan. V\u0161eobecn\u00e1 zool\u00f3gia. Bansk\u00e1 Bystrica : Fakulta pr\u00edrodn\u00fdch vied UNB, 2004. Dostupn\u00e9 online. Kapitola Epitelov\u00e9 tkaniv\u00e1, s. 13-16. Archivovan\u00e9 2006-12-30 z origin\u00e1lu.\n\u010cIH\u00c1K, Radom\u00edr. Anatomie 1. 3. vyd. Praha : Grada, 2011. ISBN 978-80-247-3817-8. Kapitola Epithely, s. 9-13. (po \u010desky)\nIn\u00e9 projekty\nCommons\nWikislovn\u00edk\nCommons pon\u00faka multimedi\u00e1lne s\u00fabory na t\u00e9mu \u017d\u013eaza\nWikislovn\u00edk pon\u00faka heslo \u017d\u013eaza\nZdroj: \u201ehttps://sk.wikipedia.org/w/index.php?title=\u017d\u013eaza&oldid=7685418\u201c\nKateg\u00f3rie:\nFyziol\u00f3gia\nHistol\u00f3gia\nD\u00e1tum a \u010das poslednej \u00fapravy tejto str\u00e1nky: 12. okt\u00f3ber 2023, 23:56.", "metadata": {"source": "data\\\u017d\u013eaza.txt"}, "type": "Document"}}