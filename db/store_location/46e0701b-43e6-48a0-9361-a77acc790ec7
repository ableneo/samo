{"lc": 1, "type": "constructor", "id": ["langchain", "schema", "document", "Document"], "kwargs": {"page_content": "Sch\u00e9ma \u0161trukt\u00fary prie\u010dne pruhovan\u00e9ho svalstva\nPrie\u010dne pruhovan\u00e1 svalovina alebo kostrov\u00e1 svalovina je svalov\u00e9 tkanivo tvoren\u00e9 svalov\u00fdmi vl\u00e1knami (my\u00f3nmi), ktor\u00e9 vznikli splynut\u00edm viacer\u00fdch buniek a maj\u00fa mnoho (a\u017e nieko\u013eko sto) jadier. Tak\u00fdto \u00fatvar sa ozna\u010duje ako sync\u00fdtium. Prie\u010dne pruhovan\u00e1 svalovina tvor\u00ed funk\u010dn\u00e9 a anatomick\u00e9 jednotky \u2013 prie\u010dne pruhovan\u00e9 svaly. Kostrov\u00e9 svalstvo zabezpe\u010duje lokomo\u010dn\u00e9 a manipula\u010dn\u00e9 pohyby, d\u00fdchanie, mimiku, re\u010d a udr\u017eiavanie vzpriamenej polohy tela; zah\u0155\u0148a teda nielen svaly upnut\u00e9 na kostru, ale aj napr. svaly jazyka, mimick\u00e9 svaly a svaly hrtana. Okrem toho je v\u00fdznamn\u00fdm metabolick\u00fdm rezervo\u00e1rom.\nPojem prie\u010dne pruhovan\u00e1 svalovina (ale nie pojem kostrov\u00e1 svalovina) v \u0161ir\u0161om zmysle zah\u0155\u0148a aj srdcov\u00fa svalovinu; o tej pozri samostatn\u00fd \u010dl\u00e1nok srdcov\u00e1 svalovina.\nCharakteristika\nTvor\u00ed cca 40 % hmotnosti \u010dloveka a s\u00fastavu viac ako 600 svalov.[1]\n\u0160trukt\u00fara prie\u010dne pruhovan\u00e9ho svalu\nVl\u00e1kna prie\u010dne pruhovan\u00e9ho svalu s\u00fa pribli\u017ene 10 \u2013 100 \u00b5m \u0161irok\u00e9 a a\u017e 20 cm dlh\u00e9 (u \u010dloveka m\u00e1 najdlh\u0161ie svalov\u00e9 vl\u00e1kna musculus sartorius \u2013 a\u017e 15 cm). Vl\u00e1kna, obklopen\u00e9 jemnou sie\u0165ou kolag\u00e9nov\u00fdch vl\u00e1kien a kapil\u00e1r (endomysium), sa sp\u00e1jaj\u00fa do snopcov obalen\u00fdch v\u00e4zivom (perimysium). Viac tak\u00fdchto snopcov vytv\u00e1ra sval, ktor\u00fd je na povrchu obalen\u00fd takisto v\u00e4zivovou po\u0161vou (epimysium). Epim\u00fdzium postupne prech\u00e1dza do \u0161\u013eachy, alebo inej \u0161trukt\u00fary pod\u013ea typu svalu.\nPrie\u010dne pruhovan\u00e1 svalovina je inervovan\u00e1 mozgo-miechov\u00fdmi nervami \u2013 je teda ovl\u00e1dan\u00e1 v\u00f4\u013eou. V pr\u00edpade z\u00e1niku tejto inerv\u00e1cie str\u00e1ca svoju funkciu a atrofuje. Inerv\u00e1cia je nutn\u00e1 i po\u010das v\u00fdvoja, ak ch\u00fdba, svalov\u00e9 vl\u00e1kna sa nevytvoria. Takmer v\u0161etky svalov\u00e9 vl\u00e1kna (98 %) s\u00fa inervovan\u00e9 sp\u00f4sobom jedno vl\u00e1kno \u2013 jedno nervov\u00e9 zakon\u010denie, ktor\u00e9 je ulo\u017een\u00e9 v jeho strede.[2]\n\u0160trukt\u00fara svalov\u00e9ho vl\u00e1kna\nZ\u00e1kladnou jednotkou prie\u010dne pruhovan\u00e9ho kostrov\u00e9ho svalu je mnohojadrov\u00fd synciti\u00e1lny \u00fatvar, svalov\u00e9 vl\u00e1kno, ktor\u00e9 vznik\u00e1 z p\u00f4vodne jednojadrov\u00fdch buniek \u2013 myoblastov. Povrch mnohojadrov\u00fdch svalov\u00fdch buniek tvor\u00ed s\u00favisl\u00e1 membr\u00e1na \u2013 sarkolema. Sarkolema oba\u013euje cytoplazmu svalov\u00fdch buniek, ktor\u00e1 sa ozna\u010duje ako sarkoplazma. Sarkolema sa na ur\u010dit\u00fdch miestach vchlipuje dovn\u00fatra v podobe prie\u010dnych prelia\u010den\u00edn, naz\u00fdvan\u00fdch T-tubuly (transverz\u00e1lne tubuly). T-tubuly maj\u00fa z\u00e1sadn\u00fd v\u00fdznam pri \u0161\u00edren\u00ed ak\u010dn\u00e9ho potenci\u00e1lu, pri\u010dom sa zo sarkoplazmatick\u00e9ho retikula (hladk\u00e9 endoplazmatick\u00e9 retikulum svalov\u00fdch vl\u00e1ken) uvo\u013e\u0148uj\u00fa kalciov\u00e9 i\u00f3ny. V sarkoplazme je asi 1000-kr\u00e1t menej v\u00e1pnika ako v sarkoplazmatickom retikule. Sarkoplazmatick\u00e9 retikulum m\u00e1 v r\u00e1mci svalov\u00e9ho vl\u00e1kna pravideln\u00fa lokaliz\u00e1ciu. Jeho typick\u00e1 sie\u0165ovit\u00e1 \u0161trukt\u00fara vytv\u00e1ra pozd\u013a\u017ene tubuly \u2013 sarkotubuly, ktor\u00e9 sa v bl\u00edzkosti prie\u010dnych T-tubulov sp\u00e1jaj\u00fa do v\u00e4\u010d\u0161\u00edch s\u00favisl\u00fdch n\u00e1dr\u017eiek tzv. cisterien. T-tubuly s\u00fa r\u00farkovit\u00e9 invagin\u00e1cie sarkolemy dovn\u00fatra svalov\u00fdch buniek. Ich funkciou je r\u00fdchlo \u0161\u00edri\u0165 ak\u010dn\u00fd potenci\u00e1l z membr\u00e1ny k myofibril\u00e1m. N\u00e1dr\u017eky sarkoplazmatick\u00e9ho retikula pritom naliehaj\u00fa z oboch str\u00e1n tesne na prie\u010dny tubulus, tak\u017ee 2 cisterny a 1 tubulus vytv\u00e1raj\u00fa funk\u010dn\u00fa jednotku, tzv. tri\u00e1du sarkoplazmatick\u00e9ho retikula. V sarkoplazme s\u00fa \u010falej pr\u00edtomn\u00e9 jadr\u00e1, mitochondrie a paralelne usporiadan\u00e9 svalov\u00e9 vl\u00e1kenk\u00e1 \u2013 myofibrily (nieko\u013eko 100 000).\nMyofibrily\nMyofibrily s\u00fa vlastn\u00e9 kontraktiln\u00e9 elementy svalu. Skladaj\u00fa sa najm\u00e4 z pozd\u013a\u017ene orientovan\u00fdch a vz\u00e1jomne sa \u010diasto\u010dne prekr\u00fdvaj\u00facich myofilamentov. Ka\u017ed\u00e9 svalov\u00e9 vl\u00e1kno ich obsahuje 2 druhy: ten\u0161ie akt\u00ednov\u00e9 a hrub\u0161ie myoz\u00ednov\u00e9. Usporiadanie myofilamentov je stereotypn\u00e9: jedna myofibrila ich obsahuje cca 3000 akt\u00ednov\u00fdch a 1500 myoz\u00ednov\u00fdch. Nach\u00e1dzaj\u00fa sa v tzv. sarkom\u00e9rach, \u010do s\u00fa \u0161trukt\u00farne jednotky myofibrily zapojen\u00e9 do s\u00e9rie. Sarkom\u00e9ry s\u00fa od seba navz\u00e1jom oddelen\u00e9 Z-l\u00edniami.\nMikro\u0161trukt\u00fara sarkom\u00e9ry v kontrahovanom a relaxovanom stave\nSarkom\u00e9ru tvoria pravidelne sa opakuj\u00face tmav\u0161ie anizotropn\u00e9 (A) a svetlej\u0161ie izotropn\u00e9 (I) \u00faseky, \u010do sa vo svetelnom mikroskope prejav\u00ed ako charakteristick\u00e9 prie\u010dne pruhovanie, ktor\u00e9 je dobre pozorovate\u013en\u00e9 po zafarben\u00ed Heidenheinov\u00fdm \u017eelezit\u00fdm hematoxil\u00ednom.\nAnizotropn\u00fd alebo A \u00fasek je tvoren\u00fd hrub\u0161\u00edmi myoz\u00ednov\u00fdmi myofilamentmi, medzi ktor\u00e9 do ur\u010ditej miery zasahuj\u00fa aj akt\u00ednov\u00e9 myofilamenty. A \u00fasek je rozdelen\u00fd tzv. M l\u00edniou (mezofragmou), ktor\u00e1 obsahuje mnoh\u00e9 prote\u00edny: C prote\u00edn, ktor\u00fd zabezpe\u010duje pravideln\u00e9 usporiadanie myomez\u00ednov\u00fdch filamentov a myomez\u00edn, ktor\u00fd pevne sp\u00e1ja vl\u00e1kna. V nekontrahovanej myofibrile sa v strede anizotropn\u00e9ho pr\u00fa\u017eku okolo M l\u00ednie zobrazuje H pr\u00fa\u017eok. Ide o svetlej\u0161iu z\u00f3nu, ktor\u00e1 obsahuje iba hrub\u0161ie myofilamenty. Jeho hr\u00fabka z\u00e1vis\u00ed od toho, \u010di je sval kontrahovan\u00fd alebo relaxovan\u00fd.", "metadata": {"source": "data\\Prie\u010dne_pruhovan\u00e1_svalovina.txt"}, "type": "Document"}}