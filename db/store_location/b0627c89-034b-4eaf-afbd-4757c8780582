{"lc": 1, "type": "constructor", "id": ["langchain", "schema", "document", "Document"], "kwargs": {"page_content": "Tureck\u00e1 van\nTureck\u00e1 van v z\u00e1kladnom sfarben\u00ed\nKrajina p\u00f4vodu Turecko\nEMS k\u00f3d TUV\n\u0160tandardy (linky) AACE, ACFA, ACF, CFA,\nFIFe, GCCF, TICA\nCharakter temperamentn\u00e1, l\u00e1skav\u00e1\nHmotnos\u0165 3-8,5 kg\nSynonym\u00e1 Tureck\u00e1 pl\u00e1vaj\u00faca ma\u010dka\nZoznam ma\u010dac\u00edch plemien\nTureck\u00e1 van (tur. Van Kedisi, arm\u00e9n. \u054e\u0561\u0576\u0561 \u056f\u0561\u057f\u0578\u0582) je vz\u00e1cne ma\u010dacie plemeno. Poch\u00e1dza z juhov\u00fdchodn\u00e9ho Turecka a za svoje meno v\u010fa\u010d\u00ed jazeru Van, pri ktorom sa nach\u00e1dza regi\u00f3n, v ktorom sa toto plemeno prirodzene vyvinulo. Slovo van pritom poukazuje na sfarbenie srsti, ktor\u00e1 je okrem sfarbenia na hlave a chvoste cel\u00e1 biela.\nP\u00f4vod\nVan je ve\u013ek\u00e9 jazero, ktor\u00e9 sa nach\u00e1dza v hor\u00e1ch na juhov\u00fdchode Turecka pri hraniciach s Ir\u00e1nom. Je to pust\u00e9 \u00fazemie s nadmorskou v\u00fd\u0161kou asi 1 600 metrov nad morom. V roku 1955 do jednej dediny na tomto \u00fazem\u00ed dorazila Laura Laushingtonov\u00e1 a objavila tu v ostatnom svete dovtedy nezn\u00e1me plemeno. I\u0161lo o ma\u010dky s dlhou bielou srs\u0165ou a odli\u0161n\u00fdm zafarben\u00edm hlavy a chvosta. Podarilo sa jej z\u00edska\u0165 dve ma\u010diatka, ktor\u00e9 si vzala so sebou. O \u0161tyri roky nesk\u00f4r sa vr\u00e1tila pre \u010fal\u0161ie, aby mohla svetu predstavi\u0165 tureck\u00fa van.\nToto plemeno sa vyv\u00edjalo vzh\u013eadom na geografick\u00fa izol\u00e1ciu oddelene. Je to ma\u010dka s polodlhou srs\u0165ou, pevn\u00fdm telom a p\u00f4vabnou srs\u0165ou. Britsk\u00e1 felinologick\u00e1 organiz\u00e1cia uznala v roku 1969 tureck\u00fa van ako prv\u00e1. Zo Spojen\u00e9ho kr\u00e1\u013eovstva boli v roku 1970 vyvezen\u00e9 prv\u00e9 jedince tohto plemena do Spojen\u00fdch \u0161t\u00e1tov, kde ich v roku 1985 uznala tamoj\u0161ia severoamerick\u00e1 organiz\u00e1cia.\nVzh\u013ead\nTypick\u00fdm znakom tureckej van je biela srs\u0165 so \u0161kvrnami na hlave a pod u\u0161ami, hu\u0148at\u00fd chvost, ktor\u00fd m\u00f4\u017ee by\u0165 tmav\u0161ie sfarben\u00fd a pruhovan\u00fd. Srs\u0165 je dostato\u010dne dlh\u00e1 a hebk\u00e1, bez vlnitej podsady.\nJe to stredne ve\u013ek\u00e1 ma\u010dka. Najm\u00e4 koc\u00fary s\u00fa dobre osvalen\u00ed na krku a ramen\u00e1ch. Tureck\u00e1 van m\u00e1 stredne dlh\u00e9 nohy a mal\u00e9, zagulaten\u00e9 tlapky. \u0160tandard plemena vy\u017eaduje kr\u00e1tku a klinovit\u00fa hlavu s dlh\u00fdm nosom, ve\u013ek\u00fdmi vzpriamen\u00fdmi u\u0161ami posaden\u00fdmi bl\u00edzko k sebe a dobre osrsten\u00fdmi.\nFarebn\u00e9 varianty\nP\u00f4vodn\u00e9 sfarbenie tureckej van je biela s \u010dervenou kresbou (tzv. auburn), ktor\u00e1 mus\u00ed ma\u0165 rovnak\u00fd odtie\u0148 na hlave aj na chvoste. V Spojenom kr\u00e1\u013eovstve sa dodnes posudzuj\u00fa len ma\u010dky s \u010derven\u00fdmi \u0161kvrnami a jant\u00e1rov\u00fdm sfarben\u00edm d\u00fahovky. V ostatn\u00fdch krajin\u00e1ch je povolen\u00e1 aj kombin\u00e1cia bielej s \u010diernymi, modr\u00fdmi alebo korytna\u010dinov\u00fdmi \u0161kvrnami. O\u010di m\u00f4\u017eu by\u0165 modr\u00e9, jant\u00e1rov\u00e9 alebo r\u00f4znofarebn\u00e9 (tzv. odd-eyes, \u010di\u017ee jedno oko modr\u00e9 a druh\u00e9 jant\u00e1rov\u00e9).\nPovaha\nTureck\u00e1 van v korytna\u010dinovom sfarben\u00ed\nChovatelia ozna\u010duj\u00fa tureck\u00fa van za temperamentn\u00fa a inteligentn\u00fa ma\u010dku, ktor\u00e1 uprednost\u0148uje v rodine jedn\u00e9ho \u010dloveka. Tureck\u00e1 van sa vyzna\u010duje pre ma\u010dky nezvy\u010dajnou l\u00e1skou k vode - ma\u010dky tohto plemena s\u00fa v\u00fdborn\u00fdmi plavcami.\nStarostlivos\u0165\nSrs\u0165 tureckej van si vy\u017eaduje pravideln\u00e9 \u010desanie aspo\u0148 trikr\u00e1t t\u00fd\u017edenne, v obdob\u00ed p\u013aznutia (na jar a v lete) aj \u010dastej\u0161ie .\nTento \u010dl\u00e1nok t\u00fdkaj\u00faci sa ma\u010diek je zatia\u013e \u201ev\u00fdhonok\u201c. Pom\u00f4\u017e Wikip\u00e9dii t\u00fdm, \u017ee ho dopln\u00ed\u0161 a roz\u0161\u00edri\u0161.\nZdroj: \u201ehttps://sk.wikipedia.org/w/index.php?title=Tureck\u00e1_van&oldid=6278266\u201c\nKateg\u00f3rie:\nMa\u010dacie v\u00fdhonky\nPlemen\u00e1 ma\u010diek z Turecka\nPlemen\u00e1 ma\u010diek\nD\u00e1tum a \u010das poslednej \u00fapravy tejto str\u00e1nky: 12. m\u00e1j 2016, 19:06.", "metadata": {"source": "data\\Tureck\u00e1_van.txt"}, "type": "Document"}}