{"lc": 1, "type": "constructor", "id": ["langchain", "schema", "document", "Document"], "kwargs": {"page_content": "Kunka \u017eltobruch\u00e1\nStupe\u0148 ohrozenia\nVedeck\u00e1 klasifik\u00e1cia\nDom\u00e9na eukaryoty\nR\u00ed\u0161a (regnum) \u017eivo\u010d\u00edchy (Animalia)\nKme\u0148 (phylum) chord\u00e1ty (Chordata)\nPodkme\u0148 (subphylum) stavovce (Vertebrata)\nTrieda (classis) oboj\u017eiveln\u00edky (Amphibia)\nRad (ordo) \u017eabotvar\u00e9 (Anura)\n\u010ce\u013ea\u010f (familia) kunkovit\u00e9 (Bombinatoridae)\nRod (genus) kunka (Bombina)\nDruh (species) kunka \u017eltobruch\u00e1 (B. variegata)\nVedeck\u00fd n\u00e1zov\nBombina variegata\nLinnaeus, 1758\nRoz\u0161\u00edrenie\nVedeck\u00e1 klasifik\u00e1cia preva\u017ene pod\u013ea tohto \u010dl\u00e1nku\nBiologick\u00fd port\u00e1l\nKunka \u017eltobruch\u00e1\nKunka \u017eltobruch\u00e1 (in\u00e9 n\u00e1zvy: kunka vrchovsk\u00e1, zastarano: kunec \u017eltobruch\u00fd, kunec \u017eltkav\u00fd, kunec \u017eltkast\u00fd [1]; lat. Bombina variegata) je druh \u017eaby. Ide o men\u0161iu \u017eabku, ktor\u00e1 je v\u00fdrazn\u00fdm obyvate\u013eom mal\u00fdch vodn\u00fdch n\u00e1dr\u017e\u00ed.\nOpis\nT\u00e1to \u017eabka dosahuje ve\u013ekosti 5,5 cm[2]. Zvrchu m\u00e1 hnedast\u00fa a\u017e sivozelen\u00fa farbu. Na dotyk drsn\u00e1, preto\u017ee m\u00e1 ostro zakon\u010den\u00e9 ko\u017en\u00e9 bradavky. Hlavu m\u00e1 ploch\u00fa, \u0161irok\u00fa a okr\u00fahlu. Viac ako 50 % plochy brucha m\u00e1 v\u00fdrazne \u017elt\u00fa farbu s ve\u013ek\u00fdmi siv\u00fdmi a\u017e \u010diernymi \u0161kvrnami. Samec vlastn\u00ed tmav\u00e9 rohovit\u00e9 plochy na predlakt\u00ed a prstoch. Tie vyu\u017e\u00edva predov\u0161etk\u00fdm v \u010dase p\u00e1renia. Hlas tohto oboj\u017eiveln\u00edka znie ve\u013emi pr\u00edjemne. Ide o pomerne tich\u00e9 \u201eung\u201c alebo \u201euh\u201c. Kunka m\u00e1 zauj\u00edmavo vyzeraj\u00facu zrenicu oka v tvare srdca.\nSpr\u00e1vanie\nTypick\u00fdm miestom v\u00fdskytu a rozmno\u017eovania s\u00fa mal\u00e9 do\u010dasn\u00e9 vodn\u00e9 plochy. M\u00f4\u017ee \u00eds\u0165 aj o vyjazden\u00e9 ko\u013eaje na nespevnen\u00fdch lesn\u00fdch cest\u00e1ch. Vo v\u00e4\u010d\u0161ej ob\u013eube m\u00e1 rad\u0161ej vy\u0161\u0161ie polohy \u2013 od 250 do viac ne\u017e 1 200 m n. m. Pri kladen\u00ed svojich vaj\u00ed\u010dok uprednost\u0148uje slne\u010dn\u00e9 nezatienen\u00e9 miesta. T\u00e1to \u017eabka je akt\u00edvna cez de\u0148 aj v noci. Po\u010das d\u0148a \u010dasto le\u017e\u00ed vo vode alebo odpo\u010d\u00edva na plyt\u010dine pri brehu. Pl\u00e1va kr\u00e1tkym tempom. Ve\u013emi \u010dasto sa pot\u00e1pa. Ak je vyru\u0161en\u00e1, ukryje sa v bahne. Pr\u00e1ve tu jej sl\u00fa\u017ei jej vrchn\u00e9 sfarbenie ako maskovanie. V pr\u00edpade nebezpe\u010denstva na s\u00fa\u0161i zaujme v\u00fdstra\u017en\u00fd postoj (zdvihne predn\u00e9 a zadn\u00e9 nohy, prehne chrb\u00e1t) a odhal\u00ed odstra\u0161uj\u00face sfarbenie brucha. Ide o varovn\u00fd sign\u00e1l, ktor\u00fd upozor\u0148uje, \u017ee je tento \u017eivo\u010d\u00edch nejedl\u00fd. Vylu\u010dovan\u00e9 ko\u017en\u00e9 sekr\u00e9ty s\u00fa \u017eierav\u00e9 a m\u00f4\u017eu sp\u00f4sobi\u0165 alergick\u00fa reakciu. Dr\u00e1\u017edi \u00fastnu sliznicu a p\u00f4sob\u00ed odporne.\nZimu pre\u010dk\u00e1va v bahne vo vode alebo na s\u00fa\u0161i zahraban\u00e1 v zemi.[3]\nV\u00fdskyt a roz\u0161\u00edrenie\nIde v\u00fdhradne o eur\u00f3psky druh. Vyskytuje sa na v\u00fdchod od Franc\u00fazska a\u017e po karpatsk\u00fd mas\u00edv a od stredn\u00e9ho Nemecka a ju\u017en\u00e9ho Po\u013eska \u010falej na juh po ju\u017en\u00e9 Taliansko a Balk\u00e1n.\nJej popul\u00e1cia je \u0161iroko roztr\u00fasen\u00e1 v sekund\u00e1rnych biotopoch \u2013 napr. kame\u0148olomy, pieskovne, \u0161trkovne a \u0165a\u017eisk\u00e1 \u00edlu, ktor\u00e9 s\u00fa zaplaven\u00e9 plytkou, pr\u00edli\u0161 nezarastenou vodou. Na Morave je jej popul\u00e1cie v\u00fdrazne roz\u0161\u00edrenej\u0161ia a menej ohrozen\u00e9 ako v \u010cech\u00e1ch.\nKunka \u017eltobruch\u00e1 je polytypick\u00fd druh so 4 poddruhmi. Na \u00fazem\u00ed Slovenska sa vyskytuje nominotypick\u00fd poddruh.[4]\nOhrozenie\nT\u00e1to kunka dok\u00e1\u017ee znies\u0165 aj siln\u00e9 organick\u00e9 zne\u010distenie vody. Hlavnou pr\u00ed\u010dinou miznutia cel\u00fdch popul\u00e1ci\u00ed je devast\u00e1cia prostredia \u2013 ve\u013ekoplo\u0161n\u00e1 aplik\u00e1cie bioc\u00eddov, miznutie a intoxik\u00e1cie vhodn\u00fdch stanov\u00ed\u0161\u0165. V lesoch je na vine pou\u017e\u00edvanie \u0165a\u017ekej mechaniz\u00e1cie a povrchov\u00e9 \u00fapravy ciest asfaltovan\u00edm. \u010eal\u0161\u00edm faktorom je zria\u010fovanie skl\u00e1dok v mieste b\u00fdval\u00fdch lomov. Niektor\u00fdmi ryb\u00e1rmi je pou\u017e\u00edvan\u00e1 ako n\u00e1vnada a zriedkavo sa hromadne zbiera na zberate\u013esk\u00e9 a vedeck\u00e9 \u00fa\u010dely.\nJe chr\u00e1nen\u00e1 bernsk\u00fdm dohovorom a patr\u00ed do s\u00fastavy Natura 2000[2]. V \u010cesku ide o silne ohrozen\u00fd druh pod\u013ea vyhl\u00e1\u0161ky \u010d. 395/1992 Zb.\nRozmno\u017eovanie\nSamec a samica pri p\u00e1ren\u00ed\nNa jar za\u010d\u00ednaj\u00fa samce vyd\u00e1va\u0165 svoje charakteristick\u00e9 volanie[2]. Pritom si udr\u017euj\u00fa vz\u00e1jomn\u00fd, asi 50 cm odstup. V pr\u00edpade pribl\u00ed\u017eenia in\u00e9ho sam\u010deka sa ho \u201emajite\u013e \u00fazemia\u201c pok\u00fa\u0161a odstr\u010di\u0165 zadn\u00fdmi nohami. Pod\u013ea zborov\u00e9ho volania sam\u010dekov sami\u010dky \u013eahko n\u00e1jdu miesto rozmno\u017eovania. Sami\u010dku pripraven\u00fa k rozmno\u017eovaniu sam\u010dek pomocou hrbol\u010dekov na prstoch a predlaktiach pevne obj\u00edme v oblasti bedier (tzv. amplexus inguinalis). Sam\u010dek potom oplodn\u00ed asi 150 vaj\u00ed\u010dok, ktor\u00e9 sami\u010dka kladie jednotlivo alebo v mal\u00fdch zhlukoch na vodn\u00e9 rastlinstvo, k\u00fasky kon\u00e1rov alebo kamene. Sami\u010dky sa m\u00f4\u017eu po\u010das leta rozmno\u017eova\u0165 aj nieko\u013ekokr\u00e1t. N\u00e1dej vaj\u00ed\u010dok a \u017eubrienok na pre\u017eitie, v mal\u00fdch nest\u00e1lych vodn\u00fdch n\u00e1dr\u017eiach, sa tak ve\u013emi zvy\u0161uje. \u017dubrienky sa liahnu pribli\u017ene po dvoch t\u00fd\u017ed\u0148och. Po dvoch mesiacoch sa premenia na mal\u00e9 \u017eabky. V druhom a\u017e tre\u0165om roku \u017eivota doch\u00e1dza k pohlavnej dospelosti.\nM\u00f4\u017ee doch\u00e1dza\u0165 ku kr\u00ed\u017eeniu s kunkou \u010dervenobruchou.[4][5]\nPotrava\n\u017div\u00ed sa \u010dervami, larvami kom\u00e1rov a in\u00fdmi drobn\u00fdmi \u017eivo\u010d\u00edchmi.\nReferencie\n\u2191 MATOU\u0160EK B., TRNKA A., MATOU\u0160KOV\u00c1\u2014TRNKOV\u00c1 B. Slovensk\u00e9 menoslovie oboj\u017eiveln\u00edkov (Amphibia) Slovenskej republiky. In: Kult\u00fara slova, 1997, \u010d. 2. S. 89 dostupn\u00e9 online\n\u2191 a b c Atlas \u017eivo\u010d\u00edchov \u2013 kunka \u017eltobruch\u00e1 [online]. Slovensk\u00e1 agent\u00fara \u017eivotn\u00e9ho prostredia, [cit. 2011-10-18]. Dostupn\u00e9 online. Archivovan\u00e9 2011-10-16 z origin\u00e1lu.\n\u2191 V\u011btrovsk\u00e1, T. (preklad): Svet zvierat okolo n\u00e1s. ISBN 80-85805-62-6, str. 186\n\u2191 a b kunka \u017eltobruch\u00e1 \u2013 V\u00fdskyt v \u00fazemiach eur. v\u00fdznamu [online]. \u0160t\u00e1tna ochrana pr\u00edrody SR, [cit. 2011-10-19]. Dostupn\u00e9 online.", "metadata": {"source": "data\\Kunka_\u017eltobruch\u00e1.txt"}, "type": "Document"}}