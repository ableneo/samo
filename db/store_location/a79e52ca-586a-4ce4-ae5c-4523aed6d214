{"lc": 1, "type": "constructor", "id": ["langchain", "schema", "document", "Document"], "kwargs": {"page_content": "Rudolf Mock\nslovensk\u00fd geol\u00f3g\nNarodenie\n28. december 1943\nBratislava\n\u00damrtie\n22. august 1996 (52 rokov)\nModr\u00fd Kame\u0148\nAlma mater\nUniverzita Komensk\u00e9ho\nPort\u00e1l vedy o Zemi\nBiografick\u00fd port\u00e1l\nRudolf Mock (* 28. december 1943, Bratislava \u2013 \u2020 22. august 1996, Modr\u00fd Kame\u0148) bol slovensk\u00fd geol\u00f3g, paleontol\u00f3g, vysoko\u0161kolsk\u00fd pedag\u00f3g a horolezec.\n\u017divotopis\n\u0160tudoval na gymn\u00e1ziu v Bratislave, ktor\u00e9 ukon\u010dil maturitou v roku 1961. N\u00e1sledne pokra\u010doval v \u0161t\u00fadiu na Pr\u00edrodovedeckej fakulte Univerzity Komensk\u00e9ho. U\u017e ako univerzitn\u00fd \u0161tudent bol \u010dlenom \u010deskoslovensk\u00e9ho horolezeck\u00e9ho reprezenta\u010dn\u00e9ho dru\u017estva[1]. Po skon\u010den\u00ed vysoko\u0161kolsk\u00e9ho \u0161t\u00fadia v roku 1966 nast\u00fapil na Katedru geol\u00f3gie a paleontol\u00f3gie Pr\u00edrodovedeckej fakulty Univerzity Komensk\u00e9ho ako asistent a od roku 1969 ako odborn\u00fd asistent. V roku 1971 z\u00edskal titul RNDr.\nNa radu profesora Andrusova sa venoval na Slovensku dovtedy nie ve\u013emi zn\u00e1memu v\u00fdskumu fos\u00edlnej fauny konodontov, \u010do vyu\u017eil pri z\u00f3novan\u00ed triasu a rie\u0161en\u00ed paleogeografick\u00fdch probl\u00e9mov. V roku 1973 spolu s Heinzom Kozurom publikoval nov\u00e9 stratigrafick\u00e9 inform\u00e1cie o meliatskej jednotke, vtedy radenej ku gemeriku a preuk\u00e1zal tie\u017e existenciu silick\u00e9ho pr\u00edkrovu[1]. Pokra\u010dovanie v\u00fdskumov viedlo k zisteniu, \u017ee meliatska jednotka je subduk\u010dnou melan\u017eou po uzavret\u00ed triasov\u00e9ho oce\u00e1nu, ktor\u00fd subdukoval v jure pri kim\u00e9rskej kol\u00edzi\u00ed. Objav tzv. Meliatskeho oce\u00e1nu podstatne zmenil ch\u00e1panie vzniku Vn\u00fatorn\u00fdch Z\u00e1padn\u00fdch Karp\u00e1t. Tento fakt bol o to v\u00fdznamnej\u0161\u00ed, \u017ee predch\u00e1dzal jeho objaveniu v podstatne lep\u0161ie preb\u00e1dan\u00fdch V\u00fdchodn\u00fdch Alp\u00e1ch. Mock sa tie\u017e podie\u013eal aj na vymedzovan\u00ed pokra\u010dovania meliatskej jednotky v alpskej oblasti. Charizmatick\u00fdm sp\u00f4sobom predn\u00e1\u0161ania, otvorenos\u0165ou a komunikat\u00edvnos\u0165ou vzbudzoval ve\u013ek\u00e9 sympatie \u0161tudentov. Vychoval viac ako 20 diplomantov, z ktor\u00fdch viacer\u00ed sa stali elitou jednej gener\u00e1cie slovenskej geol\u00f3gie[2].\nV rokoch 1990 \u2013 1994 vykon\u00e1val funkciu ved\u00faceho Katedry geol\u00f3gie a paleontol\u00f3gie na Pr\u00edrodovedeckej fakulte Univerzity Komensk\u00e9ho. \u00da\u010dastnil sa viac ne\u017e 13 exped\u00edci\u00ed do kraj\u00edn \u00c1zie, Severnej Afriky, ale aj na Sic\u00edliu \u010di Island. Akt\u00edvne spolupracoval na v\u00fdrobe filmov z t\u00fdchto ciest. Ako predseda komisie na ochranu geologick\u00fdch javov SZOPK sa podie\u013eal na zlep\u0161en\u00ed ochrany viacer\u00fdch geologick\u00fdch objektov na Slovensku. V roku 1994, kv\u00f4li dezil\u00fazi\u00ed z pomerov v \u0161kolstve odi\u0161iel z Pr\u00edrodovedeckej fakulty, kde a\u017e do roku 1996 p\u00f4sobil iba ako extern\u00fd pracovn\u00edk. Dva semestre externe predn\u00e1\u0161al na univerzite v rak\u00faskom Innsbrucku[1]. Bol autorom alebo spoluautorom vy\u0161e 60 vedeck\u00fdch publik\u00e1ci\u00ed, z ktor\u00fdch bolo 25 uverejnen\u00fdch v zahrani\u010dn\u00fdch odborn\u00fdch \u010dasopisoch[2].\nTragicky zahynul pri v\u00fd\u0161kov\u00fdch pr\u00e1cach na kostole v Modrom Kameni 22. augusta 1996.\nJe po \u0148om pomenovan\u00e1 ulica v Bratislavskej Mlynskej doline.\nReferencie\n\u2191 a b c Mi\u0161\u00edk, M., Aubrecht, R., 1996, Pamiatke doc. RNDr. Rudolfa Mocka, CSc. Mineralia Slovaca, Geo vestn\u00edk 6, 28, s. 15.\n\u2191 a b Hudecov\u00e1, M. Rudolf Mock, osobnosti geol\u00f3gie [online]. infovek.sk, [cit. 2012-01-31]. Dostupn\u00e9 online. Archivovan\u00e9 2015-09-24 z origin\u00e1lu.\nExtern\u00e9 odkazy\nKompletn\u00fd zoznam publik\u00e1cii R. Mocka\nAutoritn\u00e9 \u00fadaje:\nSNK: 158830\nVIAF: 59554431\nZdroj: \u201ehttps://sk.wikipedia.org/w/index.php?title=Rudolf_Mock&oldid=7664986\u201c\nKateg\u00f3rie:\nNarodenia 28. decembra\nNarodenia v 1943\n\u00damrtia 22. augusta\n\u00damrtia v 1996\nSlovensk\u00ed geol\u00f3govia\nSlovensk\u00ed paleontol\u00f3govia\nOsobnosti z Bratislavy\nAbsolventi Pr\u00edrodovedeckej fakulty Univerzity Komensk\u00e9ho\nSlovensk\u00ed horolezci\nOsobnosti s ulicami pod\u013ea cel\u00e9ho mena\nSkryt\u00e9 kateg\u00f3rie:\nPort\u00e1l:Vedy o Zemi/Zapojen\u00e9 \u010dl\u00e1nky\nPort\u00e1l:\u013dudia/Zapojen\u00e9 \u010dl\u00e1nky\nD\u00e1tum a \u010das poslednej \u00fapravy tejto str\u00e1nky: 10. okt\u00f3ber 2023, 04:24.", "metadata": {"source": "data\\Rudolf_Mock.txt"}, "type": "Document"}}