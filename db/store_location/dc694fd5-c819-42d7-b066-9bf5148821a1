{"lc": 1, "type": "constructor", "id": ["langchain", "schema", "document", "Document"], "kwargs": {"page_content": "Tomuto \u010dl\u00e1nku alebo sekcii ch\u00fdbaj\u00fa odkazy na spo\u013eahliv\u00e9 zdroje, m\u00f4\u017ee preto obsahova\u0165 inform\u00e1cie, ktor\u00e9 je potrebn\u00e9 e\u0161te overi\u0165.\nPom\u00f4\u017ete Wikip\u00e9dii a dopl\u0148te do \u010dl\u00e1nku cit\u00e1cie, odkazy na spo\u013eahliv\u00e9 zdroje.\nVn\u00fatorn\u00e9 org\u00e1ny ryby: 1. pe\u010de\u0148, 2. \u017eal\u00fadok, 3. \u010drevo, 4. srdce, 5. plynov\u00fd mech\u00far, 6. obli\u010dka, 7. semen\u00edky, 8. mo\u010dovod, 9. v\u00fdvodn\u00fd kan\u00e1l, 10. mo\u010dov\u00fd mech\u00far, 11. \u017eiabre\nMorfol\u00f3gia a anat\u00f3mia r\u00fdb sa zaober\u00e1 vonkaj\u0161ou a vn\u00fatornou stavbou tela r\u00fdb.\nRyby tvoria skupinu \u017eiv\u00fdch organizmov, ktor\u00e9 s\u00fa svoj\u00edm tvarom tela, stavbou vn\u00fatorn\u00fdch org\u00e1nov, sp\u00f4sobom prij\u00edmania a druhom potravy ako aj v\u0161etk\u00fdmi svojimi \u017eivotn\u00fdmi a reproduk\u010dn\u00fdmi prejavmi trvalo prisp\u00f4soben\u00e9 \u017eivotu v sladkovodnom, brakickom alebo v morskom vodnom prostred\u00ed v\u0161etk\u00fdch typov s r\u00f4znou teplotou, chemick\u00fdm zlo\u017een\u00edm a obsahom rozpusten\u00e9ho kysl\u00edka v tomto prostred\u00ed.\nTelo r\u00fdb je rozdelen\u00e9 do 3 z\u00e1kladn\u00fdch \u010dast\u00ed: hlavov\u00e1, trupov\u00e1 a chvostov\u00e1, alebo aj kaud\u00e1lna \u010das\u0165 tela. Toto rozdelenie tela r\u00fdb je d\u00f4le\u017eit\u00e9 najm\u00e4 pri popise, \u010di u\u017e vn\u00fatorn\u00fdch alebo vonkaj\u0161\u00edch \u010dast\u00ed tela ryby, ako aj jej sfarbenia.\nMorfol\u00f3gia a anat\u00f3mia r\u00fdb je d\u00f4le\u017eit\u00e1 najm\u00e4 pre chovate\u013estvo r\u00fdb z viacer\u00fdch d\u00f4vodov:\ntvar tela a sfarbenie hovor\u00ed o tom, kde sa dan\u00e1 ryba zdr\u017euje a ak\u00fd je plavec\npostavenie a ve\u013ekos\u0165 \u00fast hovor\u00ed o tom, \u010d\u00edm a ako sa dan\u00e1 ryba \u017eiv\u00ed\npoznanie jednotliv\u00fdch vonkaj\u0161\u00edch \u010dast\u00ed tela ryby je d\u00f4le\u017eit\u00e9 nielen pri jej popise, a teda aj pri jej identifik\u00e1cii, ale ve\u013eakr\u00e1t je nutn\u00e9 pri ur\u010den\u00ed ochorenia, sp\u00f4soben\u00e9ho hlavne stresmi a ektoparazitmi, pr\u00edpadne ochoreniami bakteri\u00e1lneho alebo ples\u0148ov\u00e9ho p\u00f4vodu\npoznanie polohy vn\u00fatorn\u00fdch org\u00e1nov je potrebn\u00e9 pri ur\u010dovan\u00ed diagn\u00f3zy ochorenia r\u00fdb, pri hormon\u00e1lnej reprodukcii at\u010f.\nSo znalos\u0165ami morfol\u00f3gie a anat\u00f3mie u\u017e na prv\u00fd poh\u013ead mo\u017eno rybu zaradi\u0165 do ur\u010ditej skupiny, napr. z h\u013eadiska potravy (pod\u013ea postavenia, tvaru a ve\u013ekosti \u00fast \u2013 ryby dna, stredn\u00fdch alebo horn\u00fdch vrstiev vodn\u00e9ho prostredia), potrieb priestoru (pod\u013ea ve\u013ekosti tela), kde sa zdr\u017euje (pod\u013ea tvaru tela \u2013 ryby s rovn\u00fdm chrbtom \u2013 vrchn\u00e9 vrstvy vodn\u00e9ho prostredia, ryby s rovn\u00fdm bruchom \u2013 ryby dna) at\u010f.\nVonkaj\u0161ia stavba tela\nTvar tela ryby\nTvar tela ryby je priamo z\u00e1visl\u00fd od \u017eivotn\u00e9ho prostredia v ktorom sa ten alebo onen druh r\u00fdb vyskytuje. Najide\u00e1lnej\u0161\u00ed tvar tela je hydrodynamick\u00fd tvar, ktor\u00fd kladie vodn\u00e9mu prostrediu najmen\u0161\u00ed odpor a vo svojej vlastnej podstate je to vretenovit\u00fd tvar, ktor\u00fd je later\u00e1lne (zo str\u00e1n) stla\u010den\u00fd, pri\u010dom kaud\u00e1lna (chvostov\u00e1) \u010das\u0165 tela je dobre vyvinut\u00e1. Tento tvar tela maj\u00fa ryby, ktor\u00e9 zara\u010fujeme do skupiny najlep\u0161\u00edch plavcov. Maj\u00fa ho v men\u0161ej alebo v\u00e4\u010d\u0161ej modifik\u00e1cii v\u0161etky druhy r\u00fdb, ktor\u00fdch biotopy s\u00fa tvoren\u00e9 r\u00fdchlo te\u010d\u00facimi potokmi a rie\u010dkami.\nOpakom uveden\u00e9ho tvaru tela je telo vysok\u00e9, ktor\u00e9 je later\u00e1lne silne stla\u010den\u00e9 a kaud\u00e1lnu \u010das\u0165 tela nemaj\u00fa tak dobre vyvinut\u00fa, ako je to v predch\u00e1dzaj\u00facom pr\u00edpade. Tento tvar tela maj\u00fa ryby, ktor\u00e9 sa vyskytuj\u00fa v biotopoch stojat\u00fdch alebo pomaly te\u010d\u00facich v\u00f4d, v ktor\u00fdch je viac alebo menej siln\u00fd porast vodn\u00fdch a bahenn\u00fdch druhov rastl\u00edn. Pr\u00edkladom je Symphysodon discus alebo Pterophyllum scalare (\u010de\u013ea\u010f Cichlidae).\n\u0160\u00edpovit\u00fd tvar tela je typick\u00fd pre drav\u00e9 druhy r\u00fdb. Je charakteristick\u00fd t\u00fdm, \u017ee hlava je \u00fazka, pretiahnut\u00e1 a m\u00e1 klinovit\u00fd tvar, telo je \u00fazke a pomerne n\u00edzke, pri\u010dom kaud\u00e1lna oblas\u0165 tela je ve\u013emi dobre vyvinut\u00e1. Uveden\u00fd tvar tela je ve\u013emi vhodn\u00fd na to, aby tieto druhy r\u00fdb dok\u00e1zali za ve\u013emi kr\u00e1tky \u010das dosiahnu\u0165 maxim\u00e1lne mo\u017en\u00fa najvy\u0161\u0161iu r\u00fdchlos\u0165, ktor\u00fa potrebuj\u00fa na \u00faspe\u0161n\u00e9 prenasledovanie a dolapenie svojej koristi. Pr\u00edkladom s\u00fa druhy: \u0161\u0165uka oby\u010dajn\u00e1 (Esox lucius) z \u010de\u013eade Esocidae alebo Crenicichla lepidota z \u010de\u013eade Cichlidae.\nRyby, ktor\u00e9 sa vo svojich biotopoch vyskytuj\u00fa v povrchov\u00fdch oblastiach tesne alebo v tesnej bl\u00edzkosti hladiny, maj\u00fa dorz\u00e1lnu l\u00edniu (chrbtov\u00fa \u010das\u0165) tela rovn\u00fa, pri\u010dom ventr\u00e1lna (bru\u0161n\u00e1) \u010das\u0165 tela je klenut\u00e1. Pr\u00edklad: druhy systematicky zaraden\u00e9 do \u010de\u013eade Gasteropelecidae. Asi 9 recentn\u00fdch druhov, ktor\u00e9 ozna\u010dujeme ako \u201elietaj\u00face ryby\u201c, napr. Gasteropelecus sternicla, druhy systematicky zaraden\u00e9 do \u010de\u013eade Ctenoluciidae, (rad Cypriniformes) a in\u00e9.\nBentick\u00e9 druhy r\u00fdb, \u010di\u017ee ryby, ktor\u00e9 sa vo svojich biotopoch vyskytuj\u00fa pri dne v jeho tesnej bl\u00edzkosti, maj\u00fa telo spravidla ni\u017e\u0161ie, later\u00e1lne roz\u0161\u00edren\u00e9 (roz\u0161\u00edren\u00e9 do str\u00e1n) a ventr\u00e1lna \u010das\u0165 tela je ploch\u00e1, napr\u00edklad Corydoras paleatus (\u010de\u013ea\u010f Callichthyidae).\nExistuje aj podrobnej\u0161ie delenie r\u00fdb pod\u013ea tvaru tela, ako je napr. hadovit\u00fd tvar tela (v niektor\u00fdch literat\u00farach uv\u00e1dzan\u00fd aj ako stuhovit\u00fd alebo \u00fahorovit\u00fd tvar tela). Maj\u00fa ho druhy zaraden\u00e9 do \u010de\u013eade \u00fahorovit\u00e9 (Anquillidae), napr\u00edklad \u00fahor eur\u00f3psky (Anguilla anguilla) a \u010de\u013eade Muraenidae \u2013 mur\u00e9ny. Obidve tieto \u010de\u013eade s\u00fa zaraden\u00e9 do radu \u00fahorotvar\u00e9 (Anguilliformes).\nVe\u013ekos\u0165 tela r\u00fdb\nPojem ve\u013ekos\u0165 tela ryby a dosiahnut\u00e1 ve\u013ekos\u0165 ryby je pri chove r\u00fdb v starostlivosti \u010dloveka ve\u013emi d\u00f4le\u017eit\u00fd morfologicko-meristick\u00fd pojem, preto\u017ee okrem in\u00e9ho pod\u013ea toho, ak\u00fa ve\u013ekos\u0165 dosahuj\u00fa dan\u00e9 ryby, ktor\u00e9 sme sa rozhodli chova\u0165, vol\u00edme ve\u013ekos\u0165 akv\u00e1ria, hlavne vo vz\u0165ahu k jeho d\u013a\u017eke.", "metadata": {"source": "data\\Morfol\u00f3gia_a_anat\u00f3mia_r\u00fdb.txt"}, "type": "Document"}}