{"lc": 1, "type": "constructor", "id": ["langchain", "schema", "document", "Document"], "kwargs": {"page_content": "V\u00fdmena pohlavn\u00fdch buniek (spermi\u00ed) medzi obojpohlavn\u00fdmi m\u00e4kk\u00fd\u0161mi\nRybie vaj\u00ed\u010dka (ikry)\nOplodnenie pozn\u00e1me vonkaj\u0161ie a vn\u00fatorn\u00e9. Vonkaj\u0161ie m\u00f4\u017ee prebehn\u00fa\u0165 iba vo vode a je charakteristick\u00e9 pre mnoh\u00e9 vodn\u00e9 \u017eivo\u010d\u00edchy, napr\u00edklad v\u00e4\u010d\u0161inu r\u00fdb, ale aj oboj\u017eiveln\u00edkov. Ak oplodnenie nast\u00e1va vn\u00fatri tela samice (resp. obojpohlavn\u00e9ho organizmu), hovor\u00edme o vn\u00fatornom oplodnen\u00ed. Aby sa dosiahlo vn\u00fatorn\u00e9 oplodnenie, \u017eivo\u010d\u00edchy niekedy maj\u00fa vyvinut\u00e9 \u0161peci\u00e1lne org\u00e1ny, tzv. kopula\u010dn\u00e9 org\u00e1ny a oplodneniu predch\u00e1dza pohlavn\u00fd styk. Pokia\u013e jedince nemaj\u00fa kopula\u010dn\u00e9 org\u00e1ny, ale oplodnenie je vn\u00fatorn\u00e9, m\u00f4\u017eu si dva jedince medzi sebou odovzda\u0165 spermie vz\u00e1jomn\u00fdm prilo\u017een\u00edm v\u00fdvodov gon\u00e1d, kloaky, alebo samec odovzd\u00e1 samici semenn\u00fd vak (spermatofor).\nV\u00fdvin jedinca m\u00f4\u017ee by\u0165 priamy alebo nepriamy. Pri nepriamom v\u00fdvine vznik\u00e1 z vaj\u00ed\u010dka tvarovo aj funk\u010dne odli\u0161n\u00fd jedinec spravidla neschopn\u00fd pohlavn\u00e9ho rozmno\u017eovania \u2013 larva. Larv\u00e1lnych \u0161t\u00e1di\u00ed m\u00f4\u017ee by\u0165 aj viac. Dospelec vznik\u00e1 premenou larvy. Pri priamom v\u00fdvine sa jedinec hne\u010f po vyliahnut\u00ed alebo naroden\u00ed podob\u00e1 na dospel\u00e9ho jedinca a m\u00e1 aj v\u0161etky org\u00e1nov\u00e9 s\u00fastavy ako dospelec. Tak\u00fdto jedinec sa naz\u00fdva ml\u00e1\u010fa.\nPokia\u013e s\u00fa jedince jedn\u00e9ho druhu schopn\u00e9 produkova\u0165 sam\u010die aj sami\u010die pohlavn\u00e9 bunky, naz\u00fdvaj\u00fa sa hermafroditi. V\u00e4\u010d\u0161inou ich ale jeden jedinec neprodukuje v rovnakom \u010dase, aby nedo\u0161lo k samooplodneniu. Pokia\u013e jedince produkuj\u00fa iba sam\u010die alebo iba sami\u010die pohlavn\u00e9 bunky, naz\u00fdvaj\u00fa sa gonochoristi. Ak sa samec a samica v\u00fdrazne od seba l\u00ed\u0161ia aj v in\u00fdch znakoch, ako je stavba pohlavn\u00fdch org\u00e1nov, hovor\u00edme o pohlavnom dimorfizme.\n\u010cas pohlavn\u00e9ho rozmno\u017eovania\nNa rozdiel od nepohlavn\u00e9ho sp\u00f4sobu reprodukcie, ktor\u00e9 m\u00f4\u017ee prebieha\u0165 u\u017e od \u0161t\u00e1dia zygoty, pohlavn\u00e9 rozmno\u017eovanie je umo\u017enen\u00e9 a\u017e v tom \u0161t\u00e1diu ontogen\u00e9zy, ktor\u00e9 sa naz\u00fdva dospelos\u0165. Ani dospelos\u0165 jedinca v\u0161ak nie je z\u00e1rukou, \u017ee jeho pohlavn\u00e9 rozmno\u017eovanie je hocikedy umo\u017enen\u00e9. Niektor\u00e9 jedince sa rozmno\u017euj\u00fa len raz za \u017eivot a potom odumieraj\u00fa (jednoro\u010dn\u00e9 rastliny, \u00fahory a in\u00e9), niektor\u00e9 sa rozmno\u017euj\u00fa raz za nieko\u013eko rokov, in\u00e9 maj\u00fa jedno alebo viac pohlavn\u00fdch rozmno\u017eovan\u00ed za vegeta\u010dn\u00e9 obdobie.\nVy\u0161\u0161ie rastliny a vy\u0161\u0161ie \u017eivo\u010d\u00edchy sa pohlavne rozmno\u017euj\u00fa len za priazniv\u00fdch vonkaj\u0161\u00edch podmienok (v podmienkach ekologick\u00e9ho optima). Jednobunkov\u00e9 organizmy, najm\u00e4 bakt\u00e9rie sa naopak za priazniv\u00fdch podmienok rozmno\u017euj\u00fa nepohlavne a pri zhor\u0161en\u00fdch podmienkach prech\u00e1dzaj\u00fa na pohlavn\u00fd cyklus. N\u00e1hodn\u00fdm kr\u00ed\u017een\u00edm sa sna\u017eia n\u00e1js\u0165 vhodn\u00fa kombin\u00e1ciu g\u00e9nov, ktor\u00e1 by im nepriazniv\u00e9 podmienky umo\u017enila prekona\u0165. Ke\u010f sa podmienky stabilizuj\u00fa, rozmno\u017eovanie je op\u00e4\u0165 hlavne nepohlavn\u00e9.\nV\u00fdhody a nev\u00fdhody\nV\u00fdhodou pohlavn\u00e9ho rozmno\u017eovania je r\u00f4znorodos\u0165 vzniknut\u00e9ho potomstva, ktor\u00e1 je d\u00f4le\u017eit\u00e1 z dvoch d\u00f4vodov. Jednak umo\u017e\u0148uje jedincom rovnak\u00e9ho druhu rozdiferencova\u0165 svoje \u017eivotn\u00e9 n\u00e1roky v r\u00f4znorodom prostred\u00ed, tak\u017ee si teoreticky nemusia to\u013eko konkurova\u0165 a m\u00f4\u017eu obsadi\u0165 \u0161ir\u0161iu ekologick\u00fa niku, jednak sp\u00f4sobuje, \u017ee jednotliv\u00ed jedinci popul\u00e1cie reaguj\u00fa na rovnak\u00e9 faktory prostredia odli\u0161ne. Je napr\u00edklad len minim\u00e1lna pravdepodobnos\u0165, \u017ee by sa na\u0161iel patog\u00e9n, vo\u010di ktor\u00e9mu bude \u0161pecificky citliv\u00e1 cel\u00e1 popul\u00e1cia, na rozdiel od popul\u00e1cie klonov, kde sa toto m\u00f4\u017ee sta\u0165 celkom \u013eahko. \u010eal\u0161ou v\u00fdhodou je diploidn\u00fd stav gen\u00f3mu. Ka\u017ed\u00fd g\u00e9n toti\u017e sk\u00f4r \u010di nesk\u00f4r postihne mut\u00e1cia, ale ak je v dispoz\u00edcii jeho druh\u00e1 funk\u010dn\u00e1 k\u00f3pia, jedinca to neohroz\u00ed. Druhy, ktor\u00e9 v\u0161ak ve\u013emi dlho nekombinuj\u00fa svoje chromoz\u00f3my s in\u00fdmi, sa \u010dasom stan\u00fa \"funk\u010dne haploidn\u00e9\" \u2013 z ka\u017ed\u00e9ho g\u00e9nu bud\u00fa ma\u0165 len jednu funk\u010dn\u00fa k\u00f3piu. Vz\u00e1jomn\u00fdm kr\u00ed\u017een\u00edm by sa s\u00edce do jedn\u00e9ho jedinca mohli dosta\u0165 dve nefunk\u010dn\u00e9 k\u00f3pie a tak\u00fdto jedinec by bol z evol\u00facie vyraden\u00fd (pokia\u013e by i\u0161lo o esenci\u00e1lny \u010di d\u00f4le\u017eit\u00fd g\u00e9n), na druhej strane by sa ale obnovovali jedince s oboma g\u00e9nmi funk\u010dn\u00fdmi.[4]\nNev\u00fdhodou pohlavn\u00e9ho rozmno\u017eovania je jeho relat\u00edvna pomalos\u0165 v porovnan\u00ed s nepohlavn\u00fdm. Jedince sa m\u00f4\u017eu pohlavne rozmno\u017eova\u0165 a\u017e po dosiahnut\u00ed pohlavnej dospelosti, ktor\u00e1 nastane a\u017e za nejak\u00fa dobu od ich po\u010datia. Pohlavn\u00e9 rozmno\u017eovanie \u010dasto tie\u017e vyprodukuje men\u0161\u00ed po\u010det jedincov v porovnan\u00ed s nepohlavn\u00fdm. \u010eal\u0161\u00edmi nev\u00fdhodami s\u00fa zrie\u010fovanie vlastn\u00e9ho genetick\u00e9ho materi\u00e1lu (ale len v pr\u00edpade, \u017ee bol osved\u010den\u00fd ako dobr\u00fd), nutnos\u0165 zlo\u017eitej\u0161ieho apar\u00e1tu ako v pr\u00edpade nepohlavn\u00e9ho mno\u017eenia, ktor\u00fd nezriedka rob\u00ed jedince zranite\u013enej\u0161\u00edmi (tak ako aj sexu\u00e1lne spr\u00e1vanie). Je fakt, \u017ee \u00fa\u010dinnos\u0165 pohlavn\u00e9ho rozmno\u017eovania kles\u00e1 s men\u0161ou hustotou popul\u00e1cie, preto\u017ee sa zni\u017euje \u0161anca, aby sa stretli dva jedince opa\u010dn\u00e9ho pohlavia.[4]\nReferencie\n\u2191 a b \u0160IPICK\u00dd, Matej; \u0160UB\u00cdK, J\u00falius. Genetika kvasiniek. Bratislava : VEDA, vydavate\u013estvo Slovenskej akad\u00e9mie vied, 1992. ISBN 80-224-0396-2. Kapitola Regul\u00e1cia \u017eivotn\u00e9ho cyklu - genetika bunkovej diferenci\u00e1cie.\n\u2191 GRIM, Tom\u00e1\u0161; STORCHOV\u00c1, Radka. Odpov\u011b\u010f na ka\u017edou ot\u00e1zku [online]. Vesm\u00edr, 2001/1, [cit. 2010-11-16]. Dostupn\u00e9 online. (\u010desky)\n\u2191 Z\u00e1kladn\u00e9 poznatky a pojmy [online]. Odbor biologickej bezpe\u010dnosti, Ministerstvo \u017eivotn\u00e9ho prostredia Slovenskej republiky, [cit. 2011-02-09]. Dostupn\u00e9 online.", "metadata": {"source": "data\\Pohlavn\u00e9_rozmno\u017eovanie.txt"}, "type": "Document"}}