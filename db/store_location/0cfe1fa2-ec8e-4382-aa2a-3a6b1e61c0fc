{"lc": 1, "type": "constructor", "id": ["langchain", "schema", "document", "Document"], "kwargs": {"page_content": "Komplement alebo komplementov\u00fd syst\u00e9m je s\u00fastava pribli\u017ene 30 s\u00e9rov\u00fdch a membr\u00e1nov\u00fdch prote\u00ednov, ktor\u00e9 s\u00fa d\u00f4le\u017eitou s\u00fa\u010das\u0165ou ne\u0161pecifickej (prirodzenej, neadapt\u00edvnej) imunity. Hlavnou zlo\u017ekou komplementu je 9 s\u00e9rov\u00fdch prote\u00ednov ozna\u010dovan\u00fdch C1-C9, ktor\u00e9 vytv\u00e1raj\u00fa hlavn\u00fa kask\u00e1du ved\u00facu ku chemotaxii ostatn\u00fdch zlo\u017eiek imunity, opsoniz\u00e1cii cie\u013eovej bunky a jej osmotickej l\u00fdze. \u00dastrednou zlo\u017ekou komplementu je prote\u00edn C3. Existuj\u00fa tri sp\u00f4soby aktiv\u00e1cie komplementov\u00e9ho syst\u00e9mu \u2013 tzv. alternat\u00edvna, lekt\u00ednov\u00e1 a klasick\u00e1 cesta. Po aktiv\u00e1ci\u00ed syst\u00e9m prech\u00e1dza do termin\u00e1lnej (lytickej) f\u00e1zy [1].\nAktiv\u00e1cia komplementu\nAlternat\u00edvna cesta\nAlternat\u00edvna cesta aktiv\u00e1cie komplementu bola objaven\u00e1 nesk\u00f4r ako klasick\u00e1, no je evolu\u010dne najstar\u0161ia. Je zalo\u017een\u00e1 na samovo\u013enom \u0161tiepen\u00ed zlo\u017eky C3 na v\u00e4\u010d\u0161\u00ed fragment C3b a men\u0161\u00ed C3a. Reakt\u00edvna tioesterov\u00e1 skupina na vzniknutom fragmente C3b m\u00f4\u017ee reagova\u0165 s aminoskupinami v jej bl\u00edzkom okol\u00ed, \u010di u\u017e pr\u00edtomn\u00fdmi na mikroorganizme alebo na povrchu vlastn\u00fdch buniek, v\u00e4\u010d\u0161inou je v\u0161ak inaktivovan\u00e1 reakciou s vodou. Ak sa ale navia\u017ee na povrch \u010dastice, zah\u00e1ji v takejto forme kask\u00e1du \u010fal\u0161\u00edch reakci\u00ed \u2013 pripoj\u00ed sa k nej tzv. faktor B, ktor\u00fd je pod vplyvom faktoru D \u0161tiepen\u00fd na fragmenty Bb a Ba. Takto vzniknut\u00fd komplex C3bBb je stabilizovan\u00fd faktorom P (properd\u00edn) a funguje ako tzv. alternat\u00edvna C3-konvert\u00e1za, \u010di\u017ee enz\u00fdm, ktor\u00fd dok\u00e1\u017ee ve\u013emi \u00fa\u010dinne \u0161tiepi\u0165 \u010fal\u0161ie zlo\u017eky C3 na fragmenty C3b a C3a. \u010eal\u0161i fragmenty C3b sa kovalentne zachyt\u00e1vaj\u00fa na povrchu C3-konvert\u00e1zy, zatia\u013e \u010do fragmenty C3a p\u00f4sobia chemotakticky. Postupne tak vznik\u00e1 komplex C3bBbC3b, tzv. alternat\u00edvna C5-konver\u00e1za, \u010do je enz\u00fdm, ktor\u00fd \u0161tiepi zlo\u017eku C5 na fragmenty C5b a C5a. Zatia\u013e \u010do fragment C5a p\u00f4sob\u00ed op\u00e4\u0165 chemotakticky, C5b sp\u00fa\u0161\u0165a termin\u00e1lnu (lytick\u00fa) f\u00e1zu komplementovej kask\u00e1dy.[1]\nKlasick\u00e1 cesta\nT\u00e1to cesta je za\u010dat\u00e1 naviazan\u00edm protil\u00e1tok na povrch patog\u00e9nu. Protil\u00e1tka po naviazan\u00ed zmen\u00ed svoju konform\u00e1ciu tak, \u017ee odkryje v\u00e4zbov\u00e9 miesto pre zlo\u017eku komplementu C1. T\u00e1 po naviazan\u00ed na protil\u00e1tku tie\u017e men\u00ed svoju konform\u00e1ciu a t\u00fdm spust\u00ed svoju proteolytick\u00fa aktivitu a \u0161tiepi zlo\u017eky C2 a C4. Ich fragmenty C4b a C2a [pozn 1] tvoria na povrchu patog\u00e9nu komplex C4bC2a a ten funguje ako (klasick\u00e1) C3-konvert\u00e1za \u0161tiepiaca zlo\u017eku C3 na fragmenty C3a a C3b. Pripojen\u00edm fragmentu C3b na klasick\u00fa konvert\u00e1zu (komplex C4bC2aC3b) funguje ako (klasick\u00e1) C5-konvert\u00e1za, ktor\u00e1 rovnako, ako v alternat\u00edvnej ceste aktiv\u00e1cie komplementu, sp\u00fa\u0161\u0165a termin\u00e1lnu f\u00e1zu komplementovej kask\u00e1dy [1].\nLekt\u00ednov\u00e1 cesta aktiv\u00e1cie komplementu\nLekt\u00ednov\u00e1 cesta sa l\u00ed\u0161i od klasickej t\u00fdm, \u017ee na jej za\u010diatku sa zlo\u017eka C1 via\u017ee na tzv. lekt\u00edn via\u017euci man\u00f3zu (MBL, z angl. mannose-binding lectin) [1].\nTermin\u00e1lna f\u00e1za\nTermin\u00e1lna (lytick\u00e1) f\u00e1za komplementovej kask\u00e1dy je spusten\u00e1 agreg\u00e1ciou fragmentu C5b s ostatn\u00fdmi komplementov\u00fdmi zlo\u017ekami C6, C7 a C8. K tomuto komplexu je po zanoren\u00ed do membr\u00e1ny cie\u013eovej bunky do kruhu pripojen\u00fdch 13 \u2013 18 molek\u00fal C9, ktor\u00e9 v membr\u00e1ne vytv\u00e1raj\u00fa p\u00f3ry, \u010do vedie k naru\u0161eniu osmotickej rovnov\u00e1hy a k l\u00fdze bunky. Proti tomuto je v\u0161ak v\u00e4\u010d\u0161ina mikroorganizmov odoln\u00e1 v\u010faka bunkovej stene [1].\nRegul\u00e1cia komplementu\nAktiv\u00e1cia komplementu je starostlivo kontrolovan\u00e1 s\u00faborom plazmatick\u00fdch inhib\u00edtorov, aby nedoch\u00e1dzalo k autoreaktivite a po\u0161kodzovaniu vlastn\u00fdch buniek. Klasick\u00e1 cesta je blokovan\u00e1 tzv. C1 inhib\u00edtorom, ktor\u00fd blokuje aktiv\u00e1ciu C1. Prote\u00edn DAF (z angl. decay-accelerating factor, tie\u017e CD55) a s\u00e9rov\u00fd C4-via\u017euci prote\u00edn interaguj\u00fa s C3-konvert\u00e1zou a ur\u00fdch\u013euj\u00fa jej rozpad. Faktor I spolu s membr\u00e1nov\u00fdm prote\u00ednom MCP (z angl. membrane cofactor protein, tie\u017e CD46), komplementov\u00fdm receptorom CR1 (CD35) a s\u00e9rov\u00fdm faktorom H katalyzuj\u00fa \u0161tiepenie fragmentu C3b. Lytick\u00e1 f\u00e1za je blokovan\u00e1 membr\u00e1nov\u00fdm prote\u00ednom CD59 (protekt\u00edn), ktor\u00fd sa via\u017ee medzi zlo\u017eky C8 a C9 a br\u00e1ni vytvoreniu lytick\u00e9ho p\u00f3ru [1].\nNe\u017eiaduca aktiv\u00e1cia komplementu\nKu ne\u017eiaducej, ne\u0161pecifickej aktiv\u00e1cii komplementu alternat\u00edvnou cestou m\u00f4\u017ee d\u00f4js\u0165 pri kontakte s povrchmi umel\u00fdch materi\u00e1lov, \u010do sa deje pri pou\u017eit\u00ed implant\u00e1tov, dial\u00fdze alebo pri kardiochirurgick\u00fdch oper\u00e1ci\u00e1ch, pri ktor\u00fdch je krv odv\u00e1dzan\u00e1 do mimotelov\u00e9ho obehu. Miera aktiv\u00e1cie komplementu je d\u00f4le\u017eit\u00fdm ukazovate\u013eom biokompatibility materi\u00e1lov [1].\nPozn\u00e1mky\n\u2191 V skoro v\u0161etk\u00fdch pr\u00edpadoch je fragment ozna\u010den\u00fd mal\u00fdm p\u00edsmenom b v\u00e4\u010d\u0161\u00ed ako fragment ozna\u010den\u00fd a. V\u00fdnimku tvor\u00ed iba fragment C2a, ktor\u00fd je v\u00e4\u010d\u0161\u00ed od fragmentu C2b.\nReferencie\n\u2191 a b c d e f g HO\u0158EJ\u0160\u00cd, V\u00e1clav a kol. Z\u00e1klady imunologie. 5. vyd. Praha : TRITON, 2013. ISBN 978-80-7387-713-2. Kapitola 3, s. 49 \u2013 54. (\u010desky)\nZdroj: \u201ehttps://sk.wikipedia.org/w/index.php?title=Komplement_(imunita)&oldid=6777776\u201c\nKateg\u00f3ria:\nImunol\u00f3gia\nD\u00e1tum a \u010das poslednej \u00fapravy tejto str\u00e1nky: 18. janu\u00e1r 2019, 15:36.", "metadata": {"source": "data\\Komplement_(imunita).txt"}, "type": "Document"}}