{"lc": 1, "type": "constructor", "id": ["langchain", "schema", "document", "Document"], "kwargs": {"page_content": "M\u00e4kk\u00fd\u0161e\nRisbecia tryoni\nVedeck\u00e1 klasifik\u00e1cia\nDom\u00e9na eukaryoty\nR\u00ed\u0161a (regnum) \u017eivo\u010d\u00edchy (Animalia)\nV\u00fdvojov\u00fd stupe\u0148 epitelovce (Eumetazoa)\nSkupina dvojstranovce (Bilateralia)\nV\u00fdvojov\u00e1 vetva prvo\u00fastovce (Protostomia)\nSkupina \u0161pir\u00e1lovce (Spiralia)\nL\u00ednia trochof\u00f3rovce (Trochozoa)\nNadkme\u0148 (superphylum) Eutrochozoa\nKme\u0148 (phylum) m\u00e4kk\u00fd\u0161e (Mollusca)\nVedeck\u00fd n\u00e1zov\nMollusca\nLinnaeus, 1758\nVedeck\u00e1 klasifik\u00e1cia preva\u017ene pod\u013ea tohto \u010dl\u00e1nku\nBiologick\u00fd port\u00e1l\nM\u00e4kk\u00fd\u0161e (lat. Mollusca) alebo zriedkavo molusky (j. \u010d. moluska)[1] s\u00fa kme\u0148 \u0161pir\u00e1lovcov. Je to druh\u00fd najpo\u010detnej\u0161\u00ed kme\u0148 \u017eivo\u010d\u00ed\u0161nej r\u00ed\u0161e \u2013 dodnes je pop\u00edsan\u00fdch asi 120 000 druhov, no v strednej Eur\u00f3pe ich \u017eije iba asi 300. Zoologick\u00e1 \u0161pecializ\u00e1cia na m\u00e4kk\u00fd\u0161e sa naz\u00fdva malakol\u00f3gia.\nS\u00fa to prvo\u00faste \u017eivo\u010d\u00edchy bez vn\u00fatornej kostry, preto ich zara\u010fujeme medzi bezstavovce. Maj\u00fa u\u017e druhotn\u00fa telov\u00fa dutinu (mezench\u00fdm) a na rozdiel od mnoh\u00fdch in\u00fdch bezstavovcov nikdy nie s\u00fa \u010dl\u00e1nkovan\u00e9. Ich telo sa oby\u010dajne sklad\u00e1 z hlavy (ktor\u00e1 ale m\u00f4\u017ee by\u0165 redukovan\u00e1), vn\u00fatornostn\u00e9ho vaku a svalnatej nohy (tie\u017e m\u00f4\u017ee podlieha\u0165 redukcii, alebo m\u00f4\u017ee by\u0165 zna\u010dne pozmenen\u00e1). Maj\u00fa z\u00e1hyb poko\u017eky \u2013 pl\u00e1\u0161\u0165 (pallium), ktor\u00fd niekedy produkuje pevn\u00fa schr\u00e1nku zlo\u017een\u00fa najm\u00e4 z anorganickej hmoty (hlavne z uhli\u010ditanu v\u00e1penat\u00e9ho). \u017dij\u00fa v sladk\u00fdch aj slan\u00fdch vod\u00e1ch a tie\u017e na suchej zemi. S\u00fa bylino\u017erav\u00e9 aj drav\u00e9. Mno\u017estvo m\u00e4kk\u00fd\u0161ov m\u00e1 ve\u013ek\u00fd hospod\u00e1rsky v\u00fdznam, preto\u017ee predstavuj\u00fa doplnok potravy. V\u00fdznamn\u00fd je aj lov a pestovanie per\u00e1l.\nFylogen\u00e9za\nFos\u00edlia last\u00farnika\nM\u00e4kk\u00fd\u0161e s\u00fa ve\u013emi starobyl\u00e1 a vn\u00fatorne zna\u010dne rozl\u00ed\u0161en\u00e1 skupina \u017eivo\u010d\u00edchov, ktor\u00e9 prim\u00e1rne ob\u00fdvali more a stadia\u013e sa roz\u0161\u00edrili do ostatn\u00fdch prostred\u00ed. Premena \u010dasti pl\u00e1\u0161\u0165ovej dutiny na p\u013e\u00facny vak im umo\u017enila vyst\u00fapi\u0165 aj na s\u00fa\u0161. P\u013e\u00facnat\u00e9 ulitn\u00edky patrili k prv\u00fdm skupin\u00e1m \u017eivo\u010d\u00edchov, ktor\u00fdm sa to podarilo; \u00faspe\u0161nos\u0165 tohto kroku potvrdzuj\u00fa tis\u00edce druhov suchozemnsk\u00fdch ulitn\u00edkov \u2013 niektor\u00e9 z nich sa prisp\u00f4sobili \u017eivotu i vo vyslovene ar\u00eddnych biotopoch. V procese evol\u00facie m\u00e4kk\u00fd\u0161ov pozorujeme cel\u00fd rad fylogenetick\u00fdch l\u00edni\u00ed a trendov. V z\u00e1sade sa daj\u00fa rozdeli\u0165 do dvoch skup\u00edn:\nRegres\u00edvne trendy \u2013 s\u00favisia s prisp\u00f4soben\u00edm sa na prisadnut\u00fd sp\u00f4sob \u017eivota a pas\u00edvnu ochranu pomocou schr\u00e1nky. D\u00f4sledkom je zjednodu\u0161enie a\u017e redukcia niektor\u00fdch org\u00e1nov, tzv. sesiln\u00e1 regresia (last\u00farniky). Zjednodu\u0161enie je na druhej strane kompenzovan\u00e9 vznikom \u0161pecializovan\u00fdch znakov, ako je filtra\u010dn\u00fd apar\u00e1t\nProgres\u00edvne trendy \u2013 t\u00fdkaj\u00fa sa vlastne iba dvoch skup\u00edn:\nUlitn\u00edky (Gastropoda): vznik p\u013e\u00facneho vaku a vaje\u010dn\u00fdch obalov, z\u00edskan\u00e9 znaky im umo\u017enili \u00faspe\u0161n\u00e9 os\u00eddlenie s\u00fa\u0161e;\nHlavono\u017ece (Cephalopoda): \u010falekosiahle zdokonalenie nervovej s\u00fastavy a zmyslov, vznik chrupav\u010dit\u00e9ho oporn\u00e9ho syst\u00e9mu.\nDokonalos\u0165 stavby tela spolu s odli\u0161n\u00fdm br\u00e1zden\u00edm vaj\u00ed\u010dka nab\u00e1da niektor\u00fdch zool\u00f3gov oddeli\u0165 hlavono\u017ece do samostatn\u00e9ho kme\u0148a. Tento odv\u00e1\u017eny n\u00e1zor v\u0161ak v\u00e4\u010d\u0161ina odborn\u00edkov neakceptuje. N\u00e1padn\u00fd progres v evol\u00facii hlavono\u017ecov sa vysvet\u013euje ako klasick\u00fd pr\u00edklad konvergentn\u00e9ho v\u00fdvoja \u2013 s\u00favis\u00ed s postupn\u00fdm zv\u00e4\u010d\u0161ovan\u00edm tela a s prisp\u00f4soben\u00edm sa na akt\u00edvny drav\u00fd sp\u00f4sob \u017eivota. Na tento evolu\u010dn\u00fd proces mali hlavono\u017ece \u010das cel\u00e9 desiatky mili\u00f3nov rokov.\nM\u00e4kk\u00fd\u0161e ako kme\u0148 prekvapuj\u00fa \u0161irokou \u0161k\u00e1lou znakov, od ve\u013emi primit\u00edvnych (obrven\u00fd epitel u Epimenia, spikuly v kutikule u mnoh\u00fdch Aplacophora; a i.) a\u017e po ve\u013emi \u0161pecializovan\u00e9 konvergentn\u00e9 \u0161trukt\u00fary u Cephalopoda. Z tohto aspektu im zo v\u0161etk\u00fdch kme\u0148ov m\u00f4\u017ee konkurova\u0165 len jeden \u2013 Chordata. M\u00e4kk\u00fd\u0161e v\u0161ak ostali napriek svojej fylogenetickej \u00faspe\u0161nosti slepou v\u00fdvojovou vetvou. Jednozna\u010dne to potvrdzuje m\u00e1lo rozvinut\u00fd coelom a deficit segment\u00e1cie t\u00fdchto \u017eivo\u010d\u00edchov.\nAnat\u00f3mia\nM\u00e4kk\u00fd\u0161e maj\u00fa rozli\u010dn\u00fa ve\u013ekos\u0165, od 0,5 mm a\u017e do 22 metrov. Na tele m\u00e4kk\u00fd\u0161ov nepozorujeme \u017eiadnu \u010dl\u00e1nkovanos\u0165 \u2013 segment\u00e1ciu, a to ani v larv\u00e1lnych \u0161t\u00e1di\u00e1ch. V niektor\u00fdch pr\u00edpadoch (Monoplacophora, Polyplacophora) v stavbe tela bada\u0165 predsa len ist\u00fa segment\u00e1ciu, t\u00e1to v\u0161ak nem\u00e1 ni\u010d spolo\u010dn\u00e9 so segment\u00e1ciou coelomu (ide o \u0161trukt\u00fary ektoderm\u00e1lneho p\u00f4vodu). Tvar tela je prisp\u00f4soben\u00fd sp\u00f4sobu \u017eivota a na jeho povrchu je mno\u017estvo slizov\u00fdch \u017eliaz.\nTelo je obojstranne (bilater\u00e1lne) symetrick\u00e9 (Amphineura, Monoplacophora, Scaphopoda, Cephalopoda a \u010das\u0165 Bivalvia), no m\u00f4\u017ee by\u0165 aj parci\u00e1lne bilater\u00e1lne asymetrick\u00e9 (ve\u013ek\u00e1 v\u00e4\u010d\u0161ina Gastropoda a \u010das\u0165 Bivalvia).\nS\u00fahrnn\u00e1 charakteristika jednotliv\u00fdch org\u00e1nov\u00fdch s\u00fastav je \u010dasto problematick\u00e1, preto\u017ee v stavbe takmer v\u0161etk\u00fdch s\u00fastav s\u00fa u jednotliv\u00fdch skup\u00edn m\u00e4kk\u00fd\u0161ov zna\u010dn\u00e9 rozdiely.\nSvalovina\nSvalovina m\u00e4kk\u00fd\u0161ov je hladk\u00e1, iba srdce tvor\u00ed prie\u010dne pruhovan\u00e9 svalstvo. \u0160pecifick\u00fdm znakom m\u00e4kk\u00fd\u0161ov je mohutn\u00fd rozvoj svalstva na bru\u0161nej strane, v \u010doho d\u00f4sledku s\u00fa vn\u00fatorn\u00e9 org\u00e1ny vytl\u00e1\u010dan\u00e9 na chrbtov\u00fa stranu. T\u00fdm vznik\u00e1 na bru\u0161nej strane mohutn\u00fd svalov\u00fd \u00fatvar \u2013 noha (ktor\u00e1 ale nem\u00e1 ni\u010d spolo\u010dn\u00e9 napr\u00edklad s kon\u010datinou stavovcov). Noha m\u00f4\u017ee by\u0165 pozmenen\u00e1 na uchopovacie ramen\u00e1 (ch\u00e1padl\u00e1), alebo na pl\u00e1vac\u00ed org\u00e1n. Na nohe sa niekedy nach\u00e1dzaj\u00fa tzv. bysov\u00e9 \u017e\u013eazy, ktor\u00fdch v\u00fdlu\u010dok tuhne vo vode a v\u010faka tomu sa m\u00f4\u017eu prichyt\u00e1va\u0165 o podklad.\nVn\u00fatorn\u00e9 org\u00e1ny", "metadata": {"source": "data\\M\u00e4kk\u00fd\u0161e.txt"}, "type": "Document"}}