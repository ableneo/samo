{"lc": 1, "type": "constructor", "id": ["langchain", "schema", "document", "Document"], "kwargs": {"page_content": "Kortikoster\u00f3n\nKortikoidy alebo kortikosteroidy s\u00fa skupina steroidn\u00fdch horm\u00f3nov vytv\u00e1ran\u00fdch v k\u00f4re nadobli\u010diek. Kortikoidy zasahuj\u00fa do mnoh\u00fdch fyziologick\u00fdch syst\u00e9mov, ako odpove\u010f na stres, imunitn\u00e1 odpove\u010f, kontrola z\u00e1palu, metabolizmus cukrov, katabolizmus (rozklad) prote\u00ednov, hladina elektrolytov v krvi a spr\u00e1vanie.\nGlukokortikoidy ako kortizol kontroluj\u00fa metabolizmus cukrov, tukov a bielkov\u00edn a p\u00f4sobia protiz\u00e1palovo tak, \u017ee br\u00e1nia uvo\u013e\u0148ovaniu fosfolipidov, zni\u017euj\u00fa aktivitu eozinofilov a viacer\u00fdmi \u010fal\u0161\u00edmi mechanizmami.\nMineralokortikoidy ako aldoster\u00f3n kontroluj\u00fa hladinu elektrolytov a vody najm\u00e4 podporovan\u00edm zadr\u017eiavania sod\u00edka v obli\u010dk\u00e1ch.\nMedzi pr\u00edrodn\u00e9 horm\u00f3ny tejto skupiny patr\u00ed napr\u00edklad kortikoster\u00f3n (C21H30O4), kortiz\u00f3n (C21H28O5, 17-hydroxy-11-dehydrokortikoster\u00f3n) a aldoster\u00f3n.\nSynt\u00e9za\nJednotliv\u00e9 kortikoidn\u00e9 horm\u00f3ny s\u00fa vytv\u00e1ran\u00e9 z progester\u00f3nu hydroxyl\u00e1ciou (naviazan\u00edm OH skup\u00edn) v r\u00f4znych poloh\u00e1ch a oxid\u00e1ciou t\u00fdchto skup\u00edn na ketonick\u00e9 alebo aldehydick\u00e9. Funkcia k\u00f4ry nadobli\u010diek je kontrolovan\u00e1 adrenokortikotropn\u00fdm horm\u00f3nom (ACTH), peptidick\u00fdm horm\u00f3nom vylu\u010dovan\u00fdm hypof\u00fdzou.\nNadprodukcia a nedostatok\nChorobn\u00e1 nadprodukcia ako aj dlhodob\u00e9 u\u017e\u00edvanie glukokortikoidov vytv\u00e1raj\u00fa charakteristick\u00fd obraz choroby zn\u00e1my ako Cushingov syndr\u00f3m, s osteopor\u00f3zou, cukrovkou, obezitou a \u00fabytkom svalovej hmoty. Vysok\u00e9 hladiny mineralokortikoidov naru\u0161uj\u00fa rovnov\u00e1hu vody a elektrolytov a po\u0161kodzuj\u00fa obli\u010dky (Connov syndr\u00f3m).\nNedostatok horm\u00f3nov nadobli\u010diek ozna\u010dujeme ako Addisonovu chorobu. Je to \u017eivot ohrozuj\u00face ochorenie s poruchami obehovej s\u00fastavy, vysu\u0161en\u00edm a kachexiou (mimoriadne chudnutie). \u0160pecifick\u00e1 g\u00e9nov\u00e1 mut\u00e1cia, pri ktorej je produkovan\u00fdch prive\u013ea androg\u00e9nov a m\u00e1lo aldoster\u00f3nu sp\u00f4sobuje virilizmus a ukladanie vody, obraz tejto choroby je ozna\u010dovan\u00fd ako adrenogenit\u00e1lny syndr\u00f3m.\nRozklad a vylu\u010dovanie\nKortikoidy s\u00fa v pe\u010deni redukciou premie\u0148an\u00e9 na neakt\u00edvne deriv\u00e1ty (17-hydroxysteroidy, 17-ketosteroidy) a vylu\u010dovan\u00e9 \u017el\u010dou a mo\u010dom (\u017elt\u00e9 sfarbenie mo\u010du).\nVyu\u017eitie\nSyntetick\u00e9 lie\u010div\u00e1 s kortikoidn\u00fdmi \u00fa\u010dinkami s\u00fa pou\u017e\u00edvan\u00e9 pri viacer\u00fdch stavoch, od n\u00e1dorov mozgu a\u017e po ko\u017en\u00e9 ochorenia. Dexametaz\u00f3n a jeho deriv\u00e1ty s\u00fa skoro \u010dist\u00e9 glukokortikoidy, k\u00fdm predniz\u00f3n a jeho deriv\u00e1ty maj\u00fa popri glukokortikoidn\u00fdch \u00fa\u010dinkoch aj niektor\u00e9 mineralokortikoidn\u00e9 \u00fa\u010dinky. Fludrokortiz\u00f3n (Florinef\u00ae) je syntetick\u00fd mineralokortikoid. Hydrokortiz\u00f3n (kortizol) sa pou\u017e\u00edva v substitu\u010dnej lie\u010dbe napr\u00edklad pri adren\u00e1lnej insuficiencii (nedostato\u010dnosti nadobli\u010diek) a vrodenej adren\u00e1lnej hyperpl\u00e1zii.\nSyntetick\u00e9 glukokortikoidy s\u00fa u\u017e\u00edvan\u00e9 na lie\u010dbu bolest\u00ed alebo z\u00e1palu k\u013abov (artrit\u00edda), dermatit\u00eddach, alergick\u00fdch reakci\u00e1ch, astme, hepatit\u00edde, syst\u00e9movom lupus erythematosus, z\u00e1palov\u00fdch ochoreniach \u010driev (vredov\u00e1 kolit\u00edda, Crohnova choroba), sarkoid\u00f3ze a v substitu\u010dnej terapii glukokortikoidov pri Addisonovej chorobe a in\u00fdch druhoch adren\u00e1lnej insuficiencie. Vyr\u00e1baj\u00fa sa topick\u00e9 liekov\u00e9 formy na lie\u010dbu ko\u017ee, o\u010d\u00ed (uveitis) a z\u00e1palov\u00e9 ochorenia \u010driev. Kortikoidy sa pou\u017e\u00edvaj\u00fa tie\u017e na prevenciu nevo\u013enosti, \u010dasto v kombin\u00e1cii s 5-HT3 antagonistami ako ondasetr\u00f3n.\nTypick\u00e9 ne\u017eiaduce \u00fa\u010dinky glukokortikoidov sa be\u017ene prejavuj\u00fa ako medikament\u00f3zny (liekmi sp\u00f4soben\u00fd) Cushingov syndr\u00f3m. Typick\u00fdmi ne\u017eiaducimi \u00fa\u010dinkami mineralokortikoidov s\u00fa vysok\u00fd krvn\u00fd tlak, hypokal\u00e9mia (n\u00edzka hladina drasl\u00edka v krvi), hypernatr\u00e9mia (prebytok sod\u00edka v krvi) bez vzniku perif\u00e9rneho ed\u00e9mu a metabolick\u00e1 alkal\u00f3za.\nKlinick\u00e9 a experiment\u00e1lne d\u00f4kazy poukazuj\u00fa na to, \u017ee kortikoidy sp\u00f4sobuj\u00fa trval\u00e9 po\u0161kodenie zraku vyvolan\u00edm centr\u00e1lnej ser\u00f3znej retinopatie, zn\u00e1mej tie\u017e ako centr\u00e1lna ser\u00f3zna chorioretinopatia. Viacer\u00e9 steroidn\u00e9 lieky od protialergick\u00fdch nosn\u00fdch sprejov, cez ko\u017en\u00e9 kr\u00e9my a o\u010dn\u00e9 kvapky a\u017e po predniz\u00f3n boli spojen\u00e9 s v\u00fdvinom ser\u00f3znej retinopatie.\nHist\u00f3ria\nV roku 1950 boli Tadeus Reichstein, Edward Calvin Kendall a Philip Showalter Hench ocenen\u00ed za pr\u00e1cu na k\u00f4re nadobli\u010diek, ktor\u00e1 bola zav\u0155\u0161en\u00e1 izol\u00e1ciou kortiz\u00f3nu, Nobelovou cenou za fyziol\u00f3giu a medic\u00ednu.", "metadata": {"source": "data\\Kortikoid.txt"}, "type": "Document"}}