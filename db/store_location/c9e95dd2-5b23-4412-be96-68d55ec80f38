{"lc": 1, "type": "constructor", "id": ["langchain", "schema", "document", "Document"], "kwargs": {"page_content": "Mihule\nmihu\u013ea rie\u010dna (Lampetra fluviatilis)\nVedeck\u00e1 klasifik\u00e1cia\nDom\u00e9na eukaryoty\nR\u00ed\u0161a (regnum) \u017eivo\u010d\u00edchy (Animalia)\nKme\u0148 (phylum) chord\u00e1ty (Chordata)\nTrieda (classis) Mihule (Petromyzontida)\nRad (ordo) Mihu\u013eotvar\u00e9 (Petromyzontiformes)\nVedeck\u00fd n\u00e1zov\nPetromyzontida\nVedeck\u00e1 klasifik\u00e1cia preva\u017ene pod\u013ea tohto \u010dl\u00e1nku\nBiologick\u00fd port\u00e1l\nMihule[1] (in\u00e9 n\u00e1zvy: mihu\u013eovce[2], star\u0161ie: minohy[3]; lat. Petromyzontida, Petromyzon(t)es, Petromyzontomorphi) s\u00fa tax\u00f3n (nadtrieda, trieda, podtrieda) kruho\u00fastnic. Zah\u0155\u0148aj\u00fa jedin\u00fd rad mihu\u013eotvar\u00e9 (Petromyzontiformes).\nMaj\u00fa hadovit\u00e9 telo bez p\u00e1rov\u00fdch kon\u010dat\u00edn a ozuben\u00e9 lievikovit\u00e9 \u00fasta, ktor\u00fdmi sa niektor\u00e9 druhy zav\u0155tavaj\u00fa do tela in\u00fdch r\u00fdb a saj\u00fa ich krv. Zuby s\u00fa aj na jazyku. D\u00fdchaj\u00fa \u017eiabrami ulo\u017een\u00fdmi vo vakovit\u00fdch dutin\u00e1ch po boku hlavy. \u017diabre \u00fastia von siedmimi p\u00e1rmi mal\u00fdch okr\u00fahlych otvorov za o\u010dami. Nos je na temene hlavy. Maj\u00fa chordu, nemaj\u00fa v\u0161ak stavce. Sliny mih\u00fa\u013e zabra\u0148uj\u00fa zr\u00e1\u017eaniu krvi, sp\u00f4sobuj\u00fa rozpad \u010derven\u00fdch krviniek a tkan\u00edv.\nRozmno\u017euj\u00fa sa v riekach alebo potokoch s r\u00fdchlym tokom a \u0161trkovit\u00fdm dnom. Na dne si vyhrab\u00e1vaj\u00fa hniezda v tvare j\u00e1m.\nMinohy\nIch larvy sa naz\u00fdvaj\u00fa minohy a kedysi sa omylom pova\u017eovali za samostatn\u00fd rod Ammocoetes, lebo s\u00fa od dospel\u00fdch jedincov zna\u010dne odli\u0161n\u00e9. O\u010di maj\u00fa prekryt\u00e9 ko\u017eou, \u00fasta trojuholn\u00edkovit\u00e9 a bezzub\u00e9, \u017eiabrov\u00e9 otvory maj\u00fa v br\u00e1zde, \u017eij\u00fa v bahne. Po nieko\u013ek\u00fdch rokoch sa menia na dospel\u00e9 mihule.\nV minulosti sa n\u00e1zov \u201eminohy\u201c pou\u017e\u00edval namiesto \u201emihule\u201c a \u201eminohovit\u00e9\u201c namiesto \u201emihu\u013eovit\u00e9\u201c.\nZn\u00e1me druhy\nPozn\u00e1me asi 25 \u017eij\u00facich druhov (\u010de\u013ea\u010f mihu\u013eovit\u00e9), z toho v Eur\u00f3pe 10. Najzn\u00e1mej\u0161ie s\u00fa:\nmihu\u013ea morsk\u00e1 alebo zast. minoha morsk\u00e1 (Petromyzon marinus): d\u013a\u017eka do 1,2 m, \u017eije v mori v Atlantickom oce\u00e1ne a Stredozemnom mori, rozmno\u017euje sa v riekach, po neresen\u00ed umiera, maj\u00fa \u00fasta v tvare obrovsk\u00e9ho pr\u00edsavkov\u00e9ho \u00fastneho disku, dospel\u00e9 mihule parazituj\u00fa na ryb\u00e1ch (str\u00fahaj\u00fa im m\u00e4so a cicaj\u00fa krv),\nmihu\u013ea rie\u010dna (Lampetra fluvialitis): d\u013a\u017eka asi 40 cm, \u017eije v mori pri pobre\u017eiach z\u00e1padnej Eur\u00f3py a v jazer\u00e1ch, na neresenie sa pres\u00fava do riek, kde neres\u00ed asi po roku, pri\u010dom sa s \u0148ou dej\u00fa viacer\u00e9 zmeny a nekonzumuje potravu, pre chutn\u00e9 m\u00e4so sa lov\u00ed ako delikatesa\nmihu\u013ea poto\u010dn\u00e1 (Lampetra planeri): d\u013a\u017eka asi 100-160 mm, podob\u00e1 sa mihuli rie\u010dnej, v dospelosti m\u00e1 tup\u00e9 zuby, \u017eije v sladkej vode v t\u00fdch ist\u00fdch riekach ako mihu\u013ea rie\u010dna, ale \u010falej od mora a v men\u0161\u00edch pr\u00edtokoch\nmihu\u013ea potisk\u00e1 (Eudontomyzon danfordi)\nmihu\u013ea pontsk\u00e1 (Eudontomyzon mariae)\nSystematika (po \u00farove\u0148 \u010de\u013eade)\nMihule:\nrad mihu\u013eotvar\u00e9 (Petromyzontiformes v \u0161ir\u0161om zmysle)\nrod \u2020Mayomyzon\nrod \u2020Hardistiella\nrod \u2020Pipiscius\n\u010de\u013ea\u010f mihu\u013eovit\u00e9/zast.minohovit\u00e9 (Petromyzontidae; Petromyzontiformes v u\u017e\u0161om zmysle)\nZdroje\n\u2191 TIRJAKOV\u00c1, Eva; V\u010eA\u010cN\u00dd, Peter; KOCIAN, \u013dudov\u00edt. Syst\u00e9m eukaryotick\u00fdch jednobunkovcov a \u017eivo\u010d\u00edchov [online]. Bratislava: Katedra zool\u00f3gie, Pr\u00edrodovedeck\u00e1 fakulta UK, 2015, [cit. 2018-06-21]. S. 23, 24. Dostupn\u00e9 online.\n\u2191 MATOU\u0160EK, Branislav; TRNKA, A. Preh\u013ead syst\u00e9mu chord\u00e1tov. Acta Facultatis paedagogicae Universitatis Tyrnaviensis : Series B - rerum naturalium (Trnava: Trnavsk\u00e1 univerzita), 1997, \u010d\u00eds. 1, s. 41-54. ISBN 80-88774-29-2.\n\u2191 minohy. In: BETINA, Vladim\u00edr, et al. Mal\u00e1 encyklop\u00e9dia biol\u00f3gie. 1. vyd. Bratislava : Obzor, 1975. 556 s. (Mal\u00e1 encyklop\u00e9dia.) S. 305.\nIn\u00e9 projekty\nCommons\nWikidruhy\nCommons pon\u00faka multimedi\u00e1lne s\u00fabory na t\u00e9mu Mihule\nWikidruhy pon\u00fakaj\u00fa inform\u00e1cie na t\u00e9mu Mihule\nZdroj: \u201ehttps://sk.wikipedia.org/w/index.php?title=Mihule&oldid=6990884\u201c\nKateg\u00f3ria:\nMihule\nSkryt\u00e1 kateg\u00f3ria:\nPort\u00e1l:Biol\u00f3gia/Zapojen\u00e9 \u010dl\u00e1nky\nD\u00e1tum a \u010das poslednej \u00fapravy tejto str\u00e1nky: 28. febru\u00e1r 2020, 15:31.", "metadata": {"source": "data\\Mihule.txt"}, "type": "Document"}}