{"lc": 1, "type": "constructor", "id": ["langchain", "schema", "document", "Document"], "kwargs": {"page_content": "Zv\u00e4zky svalov\u00fdch vl\u00e1ken prie\u010dne pruhovanej svaloviny, poh\u013ead v 3 r\u00f4znych mierkach\nSval je zrete\u013ene ohrani\u010den\u00fd \u00fatvar svalov\u00e9ho tkaniva. Je to pohybov\u00fd org\u00e1n \u017eivo\u010d\u00edchov, vr\u00e1tane \u010dloveka.\nJeho najpodstatnej\u0161ou zlo\u017ekou s\u00fa svalov\u00e9 bunky, ktor\u00e9 maj\u00fa schopnos\u0165 s\u0165ahu - kontrakcie a uvo\u013enenia - relax\u00e1cie.\nRozozn\u00e1vame 3 druhy svalov:\nprie\u010dne pruhovan\u00fd (kostrov\u00fd) sval\nhladk\u00fd sval\nsrdcov\u00fd sval - osobitn\u00e1 kateg\u00f3ria\nCharakteristika\nTri typy svalov\u00e9ho tkaniva: hore - prie\u010dne pruhovan\u00fd sval; v strede - hladk\u00fd sval; dole - srdcov\u00fd sval\nSvaly vykon\u00e1vaj\u00fa pohyb. Okrem vedom\u00fdch pohybov, ktor\u00e9 zabezpe\u010duj\u00fa prie\u010dne pruhovan\u00e9 svaly, s\u00fa zodpovedn\u00e9 i za pohyby nevedom\u00e9, resp. automatizovan\u00e9 (napr. zmeny ve\u013ekosti zreni\u010dky, tlkot srdca, preh\u013atanie a d\u00fdchanie). Pracuj\u00fa \u0165ahom a skladaj\u00fa sa z buniek - myocytov, ktor\u00e9 sa m\u00f4\u017eu s\u0165ahova\u0165, \u010di\u017ee skracova\u0165. S\u0165ahy vy\u017eaduj\u00fa chemick\u00fa energiu v podobe ATP a na jej tvorbu a uvo\u013e\u0148ovanie je potrebn\u00e9 nepretr\u017eit\u00e9 z\u00e1sobovanie svalov \u017eivinami a kysl\u00edkom. Organizmus tieto procesy akt\u00edvne reguluje: napr\u00edklad pri nam\u00e1havom cvi\u010den\u00ed bije srdce r\u00fdchlej\u0161ie a zvy\u0161uje sa prietok krvi.\nKostrov\u00e9, prie\u010dne pruhovan\u00e9 svaly sa prip\u00e1jaj\u00fa ku kostiam pevn\u00fdmi nepru\u017en\u00fdmi \u0161\u013eachami. Tieto svaly s\u00fa ovl\u00e1dan\u00e9 v\u00f4\u013eou. Ke\u010f dostan\u00fa sign\u00e1l z centr\u00e1lnej nervovej s\u00fastavy, skr\u00e1tia sa a \u0165ahaj\u00fa kosti, ku ktor\u00fdm s\u00fa pripevnen\u00e9. Ostatn\u00e9 typy svalov (prie\u010dne pruhovan\u00fd sval srdca a hladk\u00e9 svaly) pracuj\u00fa automaticky. S\u00fa v\u00f4\u013eou neovl\u00e1date\u013en\u00e9 a nach\u00e1dzaj\u00fa sa v tr\u00e1viacom trakte, mo\u010dovom mech\u00fare, sten\u00e1ch ciev, maternici a v \u010fal\u0161\u00edch \u010dastiach tela.\nV tele sa nach\u00e1dza pribli\u017ene 640 kostrov\u00fdch svalov. Najmohutnej\u0161\u00ed je najv\u00e4\u010d\u0161\u00ed sedac\u00ed sval (musculus gluteus maximus). Najmen\u0161\u00ed je strmienkov\u00fd sval v uchu, ktor\u00fd meria len asi 1 mm.\nSvalov\u00e9 bunky alebo vl\u00e1kna, ktor\u00e9 tvoria ve\u013ek\u00fa v\u00e4\u010d\u0161inu objemu ka\u017ed\u00e9ho svalu, s\u00fa vysoko \u0161pecializovan\u00e9. S\u00fa ve\u013emi dlh\u00e9 (a\u017e 30 cm) a tenk\u00e9. Ke\u010f s\u00fa podr\u00e1\u017eden\u00e9 prostredn\u00edctvom nervov\u00e9ho vzruchu, dok\u00e1\u017eu sa skr\u00e1ti\u0165 a\u017e na tretinu svojej d\u013a\u017eky. Vl\u00e1knu d\u00e1va prie\u010dne pruhovan\u00fd vzh\u013ead usporiadanie myofibr\u00edl - apar\u00e1tu, ktor\u00fd je podstatou jeho funkcie. Svalov\u00e9 vl\u00e1kna s\u00fa usporiadan\u00e9 do zv\u00e4zkov. Zv\u00e4zky svalov\u00fdch vl\u00e1kien tvoria sval. Jeden sval sa m\u00f4\u017ee sklada\u0165 aj z vy\u0161e 2000 vl\u00e1kien.\nFunkcia svalov\nDlh\u00e9 kosti r\u00fak a n\u00f4h s\u00fa ako mechanick\u00e9 p\u00e1ky tela. Pohyb umo\u017e\u0148uj\u00fa ich spoje, \u010di\u017ee k\u013aby, ako napr\u00edklad rameno, lake\u0165, bedr\u00e1 a koleno. Ke\u010f sa sval, napr\u00edklad dvojhlav\u00fd sval (biceps) hornej \u010dasti pa\u017ee, stiahne, pritiahne kosti predlaktia k lak\u0165ov\u00e9mu k\u013abu. Biceps sa m\u00f4\u017ee skr\u00e1ti\u0165 len o p\u00e1r centimetrov, ale preto\u017ee m\u00e1 \u00fapon bl\u00edzko lak\u0165a, pritiahne kosti predlaktia tak, \u017ee ruka op\u00ed\u0161e ve\u013ek\u00fd obl\u00fak. V technick\u00fdch odboroch sa hovor\u00ed, \u017ee ide o \u00fasporu sily, ktor\u00e1 tento dodato\u010dn\u00fd pohyb umo\u017e\u0148uje.\nZdroj\n\u013dudsk\u00e9 telo - ako to funguje - fakty a zauj\u00edmavosti, ISBN 978\u201380-8089-712-3 (funkcia svalov)\nPozri aj\nSvalov\u00e9 tkanivo\nIn\u00e9 projekty\nWikicit\u00e1ty\nCommons\nWikicit\u00e1ty pon\u00fakaj\u00fa cit\u00e1ty od alebo o Sval\nCommons pon\u00faka multimedi\u00e1lne s\u00fabory na t\u00e9mu Sval\nz\nd\nu\nPohybov\u00e1 s\u00fastava\nsvaly hlavy\nsvaly krku\nsvaly chrbta\nsvaly hrudn\u00edka\nsvaly brucha\nsvaly trupu\nsvaly hornej kon\u010datiny\nsvaly dolnej kon\u010datiny\nz\nd\nu\nAnat\u00f3mia \u010dloveka\nd\u00fdchacia s\u00fastava\nendokrinn\u00e1 s\u00fastava\nkrycia s\u00fastava\nmiazgov\u00e1 s\u00fastava\nnervov\u00e1 s\u00fastava\nobehov\u00e1 s\u00fastava\noporn\u00e1 s\u00fastava\npohybov\u00e1 s\u00fastava\nrozmno\u017eovacia s\u00fastava\ntr\u00e1viaca s\u00fastava\nvylu\u010dovacia s\u00fastava\nTento \u010dl\u00e1nok t\u00fdkaj\u00faci sa anat\u00f3mie je zatia\u013e \u201ev\u00fdhonok\u201c. Pom\u00f4\u017e Wikip\u00e9dii t\u00fdm, \u017ee ho dopln\u00ed\u0161 a roz\u0161\u00edri\u0161.\nZdroj: \u201ehttps://sk.wikipedia.org/w/index.php?title=Sval&oldid=7536472\u201c\nKateg\u00f3rie:\nPohybov\u00e1 s\u00fastava\nAnatomick\u00e9 v\u00fdhonky\nSvaly\nD\u00e1tum a \u010das poslednej \u00fapravy tejto str\u00e1nky: 13. febru\u00e1r 2023, 17:45.", "metadata": {"source": "data\\Sval.txt"}, "type": "Document"}}