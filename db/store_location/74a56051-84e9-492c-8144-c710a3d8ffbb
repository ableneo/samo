{"lc": 1, "type": "constructor", "id": ["langchain", "schema", "document", "Document"], "kwargs": {"page_content": "Byvol arni v Sr\u00ed Lanke\nByvol arni (in\u00e9 n\u00e1zvy: arni, byvol vodn\u00fd, byvol rie\u010dny, byvol div\u00fd, byvol \u00e1zijsk\u00fd, byvol indick\u00fd; lat. Bubalus arnee, Bubalus arni, Bubalus bubalis, star\u0161ie Bubalus buffelus, Bubalus indicus a. i.) je druh z \u010de\u013eade turovit\u00e9.\nNiektor\u00ed autori pova\u017euj\u00fa domestikovan\u00fa formu tohto druhu za samostatn\u00fd druh. Div\u00fd druh sa v takom pr\u00edpade niekedy ozna\u010duje ako Bubalus arnee/arni (v u\u017e\u0161om zmysle; po slovensky byvol arni, arni, byvol div\u00fd v u\u017e\u0161om zmysle) a dom\u00e1ci druh ako Bubalus bubalis (v u\u017e\u0161om zmysle; po slovensky byvol dom\u00e1ci alebo byvol rie\u010dny v u\u017e\u0161om zmysle). Jeden z typov domestikovanej formy \u2013 a niekedy aj cel\u00e1 domestikovan\u00e1 forma \u2013 sa ozna\u010duje aj ako karaban[1] alebo carabao[2] alebo keraban[3].\nCharakteristika\nDiv\u00e9 a domestikovan\u00e9 formy byvola je dnes ve\u013emi \u0165a\u017ek\u00e9 od seba odl\u00ed\u0161i\u0165, lebo st\u00e1da dom\u00e1cich byvolov sa mie\u0161aj\u00fa s div\u00fdmi byvolmi a \u010dasto aj znova zdivej\u00fa.\nVo\u013ene v pr\u00edrode \u017eije v Indii a v susedn\u00fdch krajin\u00e1ch. Dom\u00e1ca forma je typick\u00e1 pre Filip\u00edny. Byvol sa ve\u013ea pou\u017e\u00edva pri pr\u00e1cach na poli, napr\u00edklad pri oran\u00ed p\u00f4dy. Dospel\u00e9 zvierat\u00e1 m\u00f4\u017eu dosiahnu\u0165 aj vy\u0161e 1 000 kg. V pr\u00edrode sa m\u00f4\u017ee byvol do\u017ei\u0165 okolo 25 rokov. Prv\u00fdch byvolov priviedli do Eur\u00f3py vo v\u010dasnom stredoveku. V Eur\u00f3pe sa vyskytuj\u00fa v juhov\u00fdchodnej Eur\u00f3pe, Ma\u010farsku a Taliansku.\nIch mlieko m\u00e1 vysok\u00fd obsah tuku. Tradi\u010dne sa z byvolieho mlieka vyr\u00e1ba talianska mozzarella.\nSystematika\nVn\u00fatorn\u00e1 systematika je ve\u013emi sporn\u00e1. Wilson and Reeder 2005 [4] rozli\u0161uje tieto poddruhy (dom\u00e1ca a div\u00e1 forma tvoria jeden druh, pri\u010dom prv\u00e9 dva poddruhy v zozname nezodpovedaj\u00fa dom\u00e1cej a divej forme):\nBubalus bubalis bubalis\nBubalus bubalis arnee\nBubalus bubalis fulvus\nBubalus bubalis kerabau\nBubalus bubalis migona\nBubalus bubalis theerapati\nIn\u00e9 zdroje \u010dasto rozli\u0161uj\u00fa bu\u010f iba dom\u00e1cu formu/dom\u00e1ci druh a div\u00fa formu/div\u00fd druh alebo e\u0161te podrobnej\u0161ie napr\u00edklad nasledovne [5]:\nBubalus arnee \u2013 div\u00fd druh\nBubalus bubalis \u2013 dom\u00e1ci druh, s poddruhmi:\nBubalus bubalis bubalis \u2013 byvol rie\u010dny v u\u017e\u0161om zmysle\nBubalus bubalis carabensis \u2013 karaban v u\u017e\u0161om zmysle\nIn\u00e9 zdroje rozli\u0161uj\u00fa a\u017e 74 plemien dom\u00e1ceho byvola.\nChov na Slovensku\nZo 4 slovensk\u00fdch zoologick\u00fdch z\u00e1hrad zdru\u017een\u00fdch v \u00danii \u010desk\u00fdch a slovensk\u00fdch zoo (UCSZOO) dnes byvola vodn\u00e9ho chov\u00e1 a rozmno\u017euje iba Zoo Ko\u0161ice. V minulosti ho kr\u00e1tko chovala aj bratislavsk\u00e1 zoo. Ako prv\u00e1 z na\u0161ich zoo ho u\u017e v po\u010diatkoch svojej existencie v rokoch 1955-1956 chovala aj N\u00e1rodn\u00e1 Zoo Bojnice, kde sa k jeho chovu e\u0161te raz vr\u00e1tili za\u010diatkom 80ych rokoch minul\u00e9ho storo\u010dia. Chov tu ukon\u010dili v roku 1989. V posledn\u00fdch dvoch dek\u00e1dach sa na Slovensku byvol vodn\u00fd ako atrakt\u00edvne a popul\u00e1rne zviera ve\u013emi ojedinele vyskytuje aj v s\u00fakromn\u00fdch chovoch a farm\u00e1ch.\nGal\u00e9ria\nByvoly v Indi\nByvoly na Sumatre, Indon\u00e9zia\nByvol v Japonsku\nByvol v Trinidade\nReferencie\n\u2191 karaban. In: \u0160ALING, Samo; IVANOV\u00c1-\u0160ALINGOV\u00c1, M\u00e1ria; MAN\u00cdKOV\u00c1, Zuzana. Ve\u013ek\u00fd slovn\u00edk cudz\u00edch slov. 5. revid. a dopl. vyd. Bratislava \u2013 Pre\u0161ov : SAMO, 2008. 1184 s. ISBN 978-80-89123-07-0. S. 564.\n\u2191 Encyclopaedia Beliana. 1. vyd. Bratislava : Encyklopedick\u00fd \u00fastav SAV; Veda, 2001. 686 s. ISBN 80-224-0671-6. Zv\u00e4zok 2. (Bell \u2013 Czy).\n\u2191 Svet \u017eivo\u010d\u00ed\u0161nej r\u00ed\u0161e: ilustrovan\u00e1 encyklop\u00e9dia. Preklad Anna Guttekov\u00e1. 1. vyd. Martin : Osveta, 1984. 606 s.\n\u2191 http://www.bucknell.edu/msw3/browse.asp?id=14200694\n\u2191 http://animaldiversity.ummz.umich.edu/site/accounts/information/Bubalus_bubalis.html#1ad6bbdabf14d37f5fd3dd0a26e19210\nZdroj: \u201ehttps://sk.wikipedia.org/w/index.php?title=Byvol_arni&oldid=7543619\u201c\nKateg\u00f3rie:\nTurovit\u00e9\nHospod\u00e1rske zvierat\u00e1\nD\u00e1tum a \u010das poslednej \u00fapravy tejto str\u00e1nky: 2. marec 2023, 22:14.", "metadata": {"source": "data\\Byvol_arni.txt"}, "type": "Document"}}