{"lc": 1, "type": "constructor", "id": ["langchain", "schema", "document", "Document"], "kwargs": {"page_content": "Marfanov syndr\u00f3m je dedi\u010dn\u00e9, autozom\u00e1lne dominantn\u00e9 ochorenie spojivov\u00e9ho tkaniva, ktor\u00e9 postihuje mnoh\u00e9 org\u00e1ny, vr\u00e1tane kostry, srdca, ciev, o\u010d\u00ed a p\u013e\u00fac. Ochorenie postihuje mu\u017eov a \u017eeny ka\u017edej rasy alebo etnickej skupiny. Incidencia syndr\u00f3mu je 1:3 000 - 5 000. Ochorenie prv\u00fdkr\u00e1t pop\u00edsal franc\u00fazsky pediater Antoine Marfan v roku 1896.\nPr\u00ed\u010dina ochorenia\nOchorenie je sp\u00f4soben\u00e9 mut\u00e1ciou g\u00e9nu FBN1, ktor\u00fd sa nach\u00e1dza na chromoz\u00f3me 15. Vzh\u013eadom na dominantn\u00fd typ dedi\u010dnosti, sa u jedincov, ktor\u00ed zdedia jeden zmutovan\u00fd g\u00e9n FBN1 od otca alebo matky, vyskytne Marfanov syndr\u00f3m. G\u00e9n FBN1 k\u00f3duje tvorbu prote\u00ednu fibrill\u00edn-1, ktor\u00fd sa podie\u013ea na tvorbe mikrofibr\u00edl v spojivovom tkanive a zabezpe\u010duje jeho pevnos\u0165. Za hlavn\u00fa \u00falohu fibrill\u00ednu bola doned\u00e1vna pova\u017eovan\u00e1 tvorba le\u0161enia pre formovanie elastick\u00fdch vl\u00e1kien. Mikrofibrily sl\u00fa\u017eia aj ako z\u00e1sob\u00e1rne viacer\u00fdch rastov\u00fdch faktorov, \u010d\u00edm ovplyv\u0148uj\u00fa aktiv\u00e1ciu r\u00f4znych sign\u00e1lnych dr\u00e1h. Prip\u00e1jan\u00edm a odp\u00e1jan\u00edm r\u00f4znych typov molek\u00fal sa mikrofibrily podie\u013eaj\u00fa na v\u00fdvoji org\u00e1nov. Mut\u00e1cia FBN1 sp\u00f4sob\u00ed, \u017ee fibrill\u00edn m\u00e1 odli\u0161n\u00e9 vlastnosti, ktor\u00e9 ved\u00fa k patologick\u00fdm prejavom v r\u00f4znych org\u00e1nov\u00fdch syst\u00e9moch.\nPribli\u017ene 75 % pacientov zded\u00ed ochorenie od rodi\u010da, ktor\u00fd je tie\u017e postihnut\u00fd. V 25 % pr\u00edpadov ide o tzv. mut\u00e1ciu de novo (novovzniknut\u00e1 mut\u00e1cia), kedy k mut\u00e1cii g\u00e9nu doch\u00e1dza v pohlavnej bunke (vaj\u00ed\u010dko alebo spermia) inak zdrav\u00e9ho jedinca. Potomok jedinca s takto vzniknutou mut\u00e1ciou je postihnut\u00fd Marfanov\u00fdm syndr\u00f3mom.\nKlinick\u00e9 pr\u00edznaky\nKlinick\u00e9 pr\u00edznaky s\u00fa pr\u00edtomn\u00e9 u\u017e pri naroden\u00ed (napr. dlh\u00e9 prsty, deformity hrudn\u00edka) alebo sa rozvin\u00fa v neskor\u0161om veku. Rozsah klinick\u00fdch pr\u00edznakov a ich miera z\u00e1va\u017enosti s\u00fa u ka\u017ed\u00e9ho jedinca odli\u0161n\u00e9. U \u013eud\u00ed s rovnakou mut\u00e1ciou (napr. v r\u00e1mci jednej rodiny) m\u00f4\u017ee by\u0165 stav ochorenia mierny alebo a\u017e ve\u013emi v\u00e1\u017eny. S prib\u00fadaj\u00facim vekom doch\u00e1dza k zhor\u0161ovaniu mnoh\u00fdch klinick\u00fdch pr\u00edznakov. Klinick\u00e9 pr\u00edznaky jednotliv\u00fdch org\u00e1nov (s\u00fastav):\nkostra \u2013 \u010dasto vysok\u00e1 a \u0161t\u00edhla postava, \"lievikovit\u00fd\" alebo \"kurac\u00ed\" hrudn\u00edk, skoli\u00f3za, nepomerne dlh\u00e9 kosti a dlh\u00e9 prsty, hypermobilita k\u013abov\no\u010di \u2013 posunutie \u0161o\u0161oviek z ich norm\u00e1lnej polohy (ectopia lentis), kr\u00e1tkozrakos\u0165 (myopia), odl\u00fapenie sietnice, zelen\u00fd z\u00e1kal (glauk\u00f3m)\nsrdce a cievy \u2013 porucha aort\u00e1lnej a mitr\u00e1lnej chlopne srdca, prolaps, aneuryzma a \u017eivot ohrozuj\u00faca disekcia aorty\np\u013e\u00faca \u2013 spont\u00e1nny kolaps p\u013e\u00fac (pneumothorax), re\u0161trik\u010dn\u00e1 choroba p\u013euc, emfyz\u00e9m\nmiecha \u2013 ekt\u00e1zia dura mater (roz\u0161\u00edrenie obalu miechy), zapr\u00ed\u010di\u0148uje u cca 60 % pacientov bolesti chrbta, hlavy, brucha a doln\u00fdch kon\u010dat\u00edn\nDiagnostika\nMarfanov syndr\u00f3m sa diagnostikuje u pacientov, u ktor\u00fdch sa zist\u00ed kombin\u00e1cia klinick\u00fdch pr\u00edznakov po d\u00f4kladnom vy\u0161etren\u00ed najm\u00e4 srdcovo-cievneho syst\u00e9mu, o\u010d\u00ed a kostry. V niektor\u00fdch pr\u00edpadoch pom\u00e1ha vy\u0161etrenie DNA. Samotn\u00e9 testy DNA v\u0161ak nie s\u00fa posta\u010duj\u00face pre ur\u010denie diagn\u00f3zy. Kombin\u00e1cia pr\u00edznakov sa hodnot\u00ed na z\u00e1klade tzv. Gentsk\u00fdch krit\u00e9ri\u00ed \u2013 Revised Ghent Nosology\nD\u00f4le\u017eit\u00e1 je diferenci\u00e1lna diagnostika, pri ktorej sa stanovuje presn\u00e1 diagn\u00f3za spomedzi nieko\u013ek\u00fdch, ktor\u00e9 maj\u00fa ve\u013emi podobn\u00e9 pr\u00edznaky ako Marfanov syndr\u00f3m. Niektor\u00e9 pr\u00edznaky sa m\u00f4\u017eu objavi\u0165 v neskor\u0161om veku. Absencia dilat\u00e1cie aorty pri po\u010diato\u010dnom vy\u0161etren\u00ed e\u0161te nevylu\u010duje Marfanov syndr\u00f3m, dokonca ani u dospel\u00fdch jedincov. Odpor\u00fa\u010daj\u00fa sa preto pravideln\u00e9 ro\u010dn\u00e9 kontroly srdca a o\u010d\u00ed.\nTerapia\nDosia\u013e neexistuje lie\u010dba, av\u0161ak vhodn\u00e9 prisp\u00f4sobenie \u017eivotn\u00e9ho \u0161t\u00fdlu, d\u00f4kladn\u00e9 a pravideln\u00e9 sledovanie v\u00fdvoja ochorenia lek\u00e1rom - \u0161pecialistom v\u00fdrazne zlep\u0161uj\u00fa progn\u00f3zu ochorenia. Najv\u00e1\u017enej\u0161ie a \u017eivot ohrozuj\u00face probl\u00e9my sa t\u00fdkaj\u00fa srdcovo-cievneho syst\u00e9mu. U jedincov s t\u00fdmito pr\u00edznakmi je nutn\u00e9 ultrazvukov\u00e9 vy\u0161etrenie (echokardiogram) aspo\u0148 raz do roka z d\u00f4vodu sledovaniu ve\u013ekosti a funkcie srdca a aorty. Ke\u010f priemer vzostupnej \u010dasti aorty (aorta ascendens) dosiahne 50 mm (pri r\u00fdchlej\u0161om roz\u0161irovan\u00ed aj pri men\u0161om priemere), odpor\u00fa\u010da sa oper\u00e1cia s cie\u013eom nahradi\u0165 t\u00fato \u010das\u0165 aorty, pr\u00edpadne aj s aort\u00e1lnou chlop\u0148ou. Existuje aj modernej\u0161\u00ed chirurgick\u00fd pr\u00edstup, a to pomocou Exstentu - personalizovanej vonkaj\u0161ej prot\u00e9zy vytvorenej pomocou 3D modelu na z\u00e1klade CT vy\u0161etrenia. Aorta sa pritom zachov\u00e1 a je prot\u00e9zou spevnen\u00e1 zvonka. T\u00e1to nov\u0161ia met\u00f3da sa na Slovensku prv\u00fdkr\u00e1t uskuto\u010dnila v r. 2020 vo V\u00daSCH Ko\u0161ice, nesk\u00f4r v S\u00daSCCH v Banskej Bystrici a v N\u00daSCH v Bratislave.\nNa Slovensku p\u00f4sob\u00ed ob\u010dianske zdru\u017eenie Asoci\u00e1cia Marfanovho syndr\u00f3mu, ktor\u00fa zalo\u017eili v r. 1993 RNDr. M\u00e1ria Du\u0161insk\u00e1, CSc. a RNDr. Roman Du\u0161insk\u00fd, CSc. Asoci\u00e1cia zdru\u017euje osoby s t\u00edmto ochoren\u00edm, pr\u00edbuzn\u00fdch, lek\u00e1rov a in\u00fdch. Poskytuje inform\u00e1cie a pomoc s cie\u013eom zlep\u0161i\u0165 zdravotn\u00fa starostlivos\u0165 a predch\u00e1dza\u0165 v\u00e1\u017enym zdravotn\u00fdm komplik\u00e1ci\u00e1m alebo pred\u010dasnej smrti.\nExtern\u00e9 odkazy\nAsoci\u00e1cia Marfanovho syndr\u00f3mu\nNational Marfan Foundation (USA)\nZdroj: \u201ehttps://sk.wikipedia.org/w/index.php?title=Marfanov_syndr\u00f3m&oldid=7738800\u201c\nKateg\u00f3rie:\nAutozom\u00e1lne dominantn\u00e9 choroby\nChoroby kost\u00ed a k\u013abov\nChoroby obehovej s\u00fastavy\nChoroby oka\nEponymick\u00e9 term\u00edny v medic\u00edne\nD\u00e1tum a \u010das poslednej \u00fapravy tejto str\u00e1nky: 15. november 2023, 23:31.", "metadata": {"source": "data\\Marfanov_syndr\u00f3m.txt"}, "type": "Document"}}