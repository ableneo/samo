Britská krátkosrstá mačka
Britská mačka - modrá - BSH a
Krajina pôvodu Anglicko
EMS kód BSH
Štandardy (linky) CFA, ACFA, TICA, CCA, ACF, FIFe
Charakter činorodá, inteligentná, hravá, zvedavá, spoločenská
Hmotnosť 4-8 kg
Synonymá žiadne
Zoznam mačacích plemien
Britská krátkosrstá mačka sa začala chovať po roku 1900 v Anglicku. Vyšľachtili ich z perzských mačiek a domácich mačiek s mohutnou stavbou tela a zo začiatku ich chovali výhradne v módnej modrej farbe. Až prikríženie perzských mačiek vnieslo do chovu britských mačiek základ rôznych farebných variantov. Britská mačka je v dnešnej dobe bezpochyby jedno z najpopulárnejších plemien. Je to najmä vďaka ich dobromyseľnej povahe, nádhernej mohutnej stavbe tela, i hebkej srsti.
Charakter
O britských mačkách sa traduje, že sú to mačky s pokojnou a vyrovnanou povahou. V mačacom veku sú rovnako hravé a živé ako mačiatka iných plemien. Dobre sa znášajú s inými domácimi zvieratami. Dokážu sa zabaviť aj samé a čakanie na príchod ľudských členov rodiny si krátia spánkom. Sú vhodné pre ľudí, ktorí chcú mať v mačke pokojného domáceho spoločníka. Britské mačky nie sú agresívne; takéto správanie je skôr zriedkavé a tiež používanie pazúrov sa považuje za raritu.
Štandard
Britská mačka je stredne veľká až veľká mačka. Má krátku a hustú srsť s dobre vyvinutou podsadou. Britky majú mohutnú, guľatú hlavu s masívnou lebkou. Nos je krátky, široký a rovný. Malé uši sú mierne zaguľatené, široko posadené. Britky majú veľké a guľaté oči oranžovej alebo medenej farby, povolené sú aj modré (u colours pointov so siamským zafarbením srsti) alebo zelené (u strieborných s kresbou) zafarbenie dúhovky.
Zafarbenie srsti
Základné farby
Britky sa pôvodne vyskytovali výlučne s modrou srsťou. Medzi základné farby okrem modrej dnes patrí tiež biela, čierna, lilavá krémová, zlatá, čokoládová, červená a ich korytnačinový variant (napr. modrokorytnačinová, čiernokorytnačinová a pod.)
Varianty s bielou
Britské mačky sa vyskytujú aj v kombinácii rôznych farieb s bielou:
bicolour: biela pokrýva 1/4 až 1/2 tela,
harlekýn: biela pokrýva viac ako 1/2 tela,
van: biela pokrýva celé telo okrem chvosta a škvŕn na hlave.
Britská krátkosrstá, červená s kresbou
Mačiatko britskej krátkosrstej, čokoládová
Lester z Žitného ostrova, britská modrá
Varianty s kresbou
Kresba sa u britiek vyskytuje vo všetkých povolených farbách. Vyskytujú sa tieto kresby (v zátvorke je uvedený EMS kód - plemeno: BSH, povolená farba, povolená kresba):
mramorovaná - classic tabby alebo blotched - BSH farba 22,
tigrovaná - mackerel tabby - BSH farba 23,
bodkovaná - spotted tabby - BSH farba 24,
s tikingom - ticked tabby - BSH farba 25,
tieňová - shaded - BSH farba 11.
Varianty s pigmentáciou
Mačky plemena britská krátkosrstá sa už chovajú aj vo farebnej kombinácii "s odznakmi". Odborne sa to nazýva siamska pigmentácia. Povolené sú všetky farby, s kresbou aj bez kresby, s bielou aj bez bielej. Tieto zvieratá majú celoživotne modré oči.
Tento článok týkajúci sa mačiek je zatiaľ „výhonok“. Pomôž Wikipédii tým, že ho doplníš a rozšíriš.
Zdroj: „https://sk.wikipedia.org/w/index.php?title=Britská_mačka&oldid=7348677“
Kategórie:
Mačacie výhonky
Plemená mačiek
Plemená mačiek zo Spojeného kráľovstva
Dátum a čas poslednej úpravy tejto stránky: 7. apríl 2022, 08:25.