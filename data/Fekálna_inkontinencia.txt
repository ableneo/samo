Fekálna inkontinencia je neschopnosť kontrolovať vylučovanie výkalov (defekáciu). Pre postihnutých je obvyklé mimovoľné vylučovanie a premokanie. Dôsledky tejto neželanej exkrécie sú často spoločensky nepríjemné, preto postihnutí môžu trpieť pocitmi hanby a pokorenia. Niektorí nehľadajú medickú pomoc a snažia sa problém riešiť sami. To môže viesť k sociálnej izolácii a agorafóbii. Tieto efekty možno redukovať pomocou predpísanej terapie a pomocou zmeny stravovania.
Výskyt v populácii
Môže sa vyskytnúť u každého jedinca, pri náhlej potrebe defekácie. Výkaly môžu preniknúť z konečníka neočakávane, napríklad pri zakašľaní a smiechu.
Fekálna inkontinencia postihuje ľudí každého veku - deti i dospelých. Je častejšia u žien ako u mužov a viac obvyklá u starších dospelých než u mladších. Často je prejavom starnutia.
Sociálny dyskomfort
Ľudia s fekálnou inkontinenciou sa môžu cítiť v rozpakoch. Niektorí nechcú chodiť von z obáv, že by mohli mať nehodu na verejnosti. Väčšina sa snaží skryť tento problém čo najdlhšie, preto sa vyhýbajú priateľom a rodine.
Príčiny
Fekálna inkontinencia môže byť spôsobená jednou alebo kombináciou nasledovných príčin:
zápcha
nefunkčnosť ritného zvierača alebo svalov panvového dna
dlhé obdobie bez defekácie
silná svalová námaha v brušnej oblasti, napríklad pri pôrode
hnačka
poškodenie nervov, ktoré riadia svaly zvierača a konečníka
zníženie kapacity konečníka, napríklad po chirurgickej operácii
Zápcha
Zápcha je najčastejšia príčina fekálnej inkontinencie, lebo spôsobuje dlhodobé svalové napínanie a vedie k oslabeniu črevných svalov. V určitom čase konečník prestane dostatočne tesniť na prevenciu vylučovania výkalov a to rezultuje do inkontinencie.
Poškodenie svalov
Fekálnu inkontinenciu môže spôsobiť zranenie jedného alebo oboch kruhovitých svalov na konci konečníka, ktoré sa nazývajú vnútorný (interný) a vonkajší (externý) análny zvierač. Pri normálnej funkcii tieto zvierače pomáhajú zadržať výkaly. U žien môže nastať poškodenie počas pôrodu. Riziko úrazu je najvyššie ak pôrodník použije forceps (špeciálne kliešte) alebo ak robí epiziotómiu. Zvierače môže poškodiť i operácia hemoroidov. Panvový tumor alebo operácia na jeho odstránenie tiež môžu zvierače poškodiť.
Pozri aj
plienka
inkontinencia
Zdroj: „https://sk.wikipedia.org/w/index.php?title=Fekálna_inkontinencia&oldid=7242722“
Kategórie:
Gastroenterológia
Patofyziológia
Dátum a čas poslednej úpravy tejto stránky: 3. september 2021, 20:28.