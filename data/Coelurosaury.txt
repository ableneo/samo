Slovenský názov co(e)lurosaury v užšom zmysle označuje len čeľaď Coelurosauridae[1], novšie nazývanú Coeluridae, pozri Coeluridae
Coelurosaury
Tarbosaurus
Vedecká klasifikácia
Doména eukaryoty
Ríša (regnum) živočíchy (Animalia)
Vývojový stupeň epitelovce (Eumetazoa)
Skupina dvojstranovce (Bilateralia)
Vývojová vetva druhoústovce (Dueterostomia)
Kmeň (phylum) chordáty (Chordata)
Podkmeň (subphylum) stavovce (Vertebrata)
Nadtrieda (superclassis) čeľustnatce (Gnathostomata)
Stupeň štvornožce (Tetrapoda)
Trieda (classis) plazy (Reptilia)
Podtrieda (subclassis) Diapsida
Infratrieda (infraclassis) Archosauria
Divisio Avemetatarsalia
Subdivisio Ornithodira
Nadrad (superordo) dinosaury (Dinosauria)
Rad (ordo) Saurischia
Podrad (subordo) Theropoda
– Tetanurae
Infrarad (infraordo) coelurosaury (Coelurosauria)
Vedecký názov
Coelurosauria
von Huene, 1914
Vedecká klasifikácia prevažne podľa tohto článku
Biologický portál
Portál vedy o Zemi
Coelurosaury[2] alebo celurosaury (lat. Coelurosauria) je skupina vtákovitých dravých dinosaurov, ktoré už od primitívnych foriem dokázateľne disponovali tzv. protoperím, čo je primitívne perie podobné srsti.
V niektorých systémoch (vrátane hlavného systému používaného na slovenskej wikipédii) sú - z čisto praktických dôvodov - z coelurosaurov vyňaté vtáky (tvoria samostatnú triedu blanovcov).
Systematika
Coelurosaury patria do veľkej skupiny dravých dinosaurov, teropódov (Theropoda), v rámci ktorej spolu so skupinou karnosaury (Carnosauria) vytvárajú podskupinu Tetanurae.
Zjednodušený systém taxónu coelurosaury vyzerá takto (stav okolo roku 2000):
infrarad Coelurosauria:
čeľaď Ornitholestidae
čeľaď Compsognathidae
nadčeľaď Tyrannosauroidea (v tomto systéme vrátane čeľade Coeluridae)
Arctometatarsalia (tento taxón je dnes už zastaraný)
nadčeľaď Ornithomimosauria
čeľaď Alvarezsauridae
Maniraptora
Primitívne coelurosaury
Primitívne formy coelurosaurov boli zvyčajne malé a menšie dravce s dlhými chvostami a pomerne malými hlavami. Rozoznávame tri podskupiny:
Ornitholestidae (stredná až vrchná jura) boli menšie vtákovité coelurosaury s dvoma typmi zubov. Patrí sem napríklad Ornitholestes.
Compsognathidae (vrchná jura až spodná krieda) boli svojho času pomerne hojné, malé vtákovité dravé dinosaury s výrazne dlhými chvostami a jemnými prednými končatinami. Z viacerých známych rodov treba spomenúť aspoň rody Compsognathus a Sinosauropteryx.
Lebka ázijského rodu Tarbosaurus, vyspelého zástupcu Tyrannosauridae, ktorý bol blízko príbuzný tyrannosaurovi.
Tyrannosauroidea je skupina zahŕňajúca čeľaď Tyrannosauridae a primitívnejšie druhy, ktoré jej z vývojového hľadiska predchádzali a ktoré zároveň pripomínali zástupcov Coompsognathidae a Ornitholestidae až na sklon k zakrpateniu tretieho prstu predných končatín. V rámci Tyrannosauridae už vidíme charakteristické znaky tyranosaurov – išlo o zvyčajne veľmi rýchle dravce s veľkými pevnými hlavami, silnými zubami (uspôsobenými na lámanie kostí), mocným žuvacím svalstvom, krátkym trupom a chvostom a najmä krátkymi dvojprstými prednými končatinami. Tyrannosauridae boli počas celej vrchnej kriedy dominantnými veľkými dravcami severnej pologule. Najznámejší zástupca je Tyrannosaurus.
Arctometatarsalia
Arctometatarsalia je skupina pozostávajúca z kriedových teropodov s malými hlavami a tendenciou k strácaniu zubov. Delí sa na Ornithomimosauria a Alverezsauridae.
Ornithomimosauria
Bližšie informácie v hlavnom článku: Ornithomimosauria
Struthiomimus (Ornithomimidae)
Ornithomimosauria je skupina teropodov, ktorej zástupcovia boli úspešní najmä koncom kriedy. Tieto dinosaury sú niekedy zvaní „pštrosie dinosaury“. Výzorom totiž pripomínali pštrosy - mávali dlhé krky, malé bezzubé hlavy s rohovinovým zobákom a behavé zadné končatiny. Ornithomimosauria boli všežravé a bylinožravé. Je ironické, že ich primitívny zástupca – Pelecanimimus – mal najviac zubov zo všetkých teropodov. Vyspelé Ornithomimosauria (t.j. čeľaď Ornithomimidae), ako napríklad Gallimimus a Struthiomimus, sa na seba až zarážajúco podobali, pričom ich rozoznávanie je založené na niekoľkých anatomických detailoch a proporciách nôh.
Alvarezsauridae
Alvarezsauridae boli, podobne ako Ornithomimosauria, dlhonohé teropody stavané na rýchlosť, vyskytujúce sa počas obdobia kriedy. Na rozdiel od pštrosích dinosaurov však alvarezsauridy nemali dlhé krky, kým ich predné končatiny boli silne skrátené, len s jedným, zato však silným prstom, čo dobre vidieť napr. na rode Mononykus.
Vývojové vzťahy Alvarezsauridae s inými skupinami coelurosaurov sú problematické. Táto čeľaď bola dokonca dlhú dobu radená medzi vtáky.
Maniraptora
Bližšie informácie v hlavnom článku: Maniraptora
Maniraptora je skupina veľmi vtákovitých dinosaurov, ktorých prvotní zástupcovia (napríklad Pedopenna) zrejme žili na stromoch. Delí sa na Enigmosauria, Deinonychosauria a Avialae (vtáky).
Pozri aj
Carnosauria
Compsognathus
Mononykus
Ornitholestes
Ornithomimosauria
Shuvuuia
Sinosauropteryx
Tyrannosauroidea
Iné projekty
Commons
Wikidruhy
Commons ponúka multimediálne súbory na tému Coelurosaury
Wikidruhy ponúkajú informácie na tému Coelurosaury
Zdroje
↑ HOLEC, P. Dinosaury malé hlavy, veľké telá, prečo vyhynuli? [1]
↑ LINDSAY, W. Obry praveku. Bratislava: Fortuna Print 1994. 96 s. Preklad: Milan Thurzo
Zdroj: „https://sk.wikipedia.org/w/index.php?title=Coelurosaury&oldid=7608873“
Kategórie:
Coelurosauria
Theropoda
Skryté kategórie:
Portál:Biológia/Zapojené články
Portál:Vedy o Zemi/Zapojené články
Dátum a čas poslednej úpravy tejto stránky: 17. júl 2023, 05:30.