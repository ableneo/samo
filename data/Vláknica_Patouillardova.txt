Vláknica Patouillardova
Vedecká klasifikácia
Doména eukaryoty
Ríša (regnum) huby (Fungi, Eumycota)
Čeľaď (familia) Crepidotaceae
Druh (species) Vláknica Patouillardova (I. erubescens)
Vedecký názov
Inocybe erubescens
Vedecká klasifikácia prevažne podľa tohto článku
Vláknica Patouillardova (Inocybe erubescens) je prudko jedovatá huba z čeľade Crepidotaceae.
Opis
Klobúk je 5 – 9 cm široký, za mladi vajcovitý, potom kužeľovito zvonkovitý, napokon plochý, v strede so zreteľným hrboľom, za mladi biely, na otlačených miestach červenajúci, neskôr krémový až okrovočervenkastý, miestami olivový, v dospelosti takmer celý červenohnedastý, hodvábne vláknitý a lúčovito rozpukaný. Lupene sú až 8 mm široké, husté, pri hlúbiku zúbkom vykrojené, najprv biele, neskôr olivovo hnedasté a napokon hnedočervené.[1] Hlúbik je valcovitý, až 12 cm dlhý a 1 – 1,5 cm hrubý, dolu zhrubnutý, plný, najprv celý biely, neskôr červenoškvrnitý, napokon celý červenohnedastý.[1] Na lome sa vláknito strapká.[2] Dužina je biela, na reze miestami červenie,[1] má nevýraznú chuť a sladkú vôňu po ovocí.[3] Výtrusy sú vajcovito elipsoidné, hladké, bledookrové, 9 – 14 × 5 – 8 μm veľké.[1] Výtrusný prach je hnedý.[3]
Výskyt
Rastie niekedy už koncom jari, ale najmä v lete od (mája do septembra[1]) v listnatých lesoch a zmiešaných lesoch, pri cestách, niekedy aj v parkoch, najmä pod bukmi, dubmi a lipami. U nás je menej rozšírená, iba v niektorých rokoch sa vyskytuje častejšie. Hojnejšia je v teplejších oblastiach.[2]
Praktický význam
Vláknica Patouillardova je prudko jedovatá huba. Ako smrteľná dávka sa uvádza 4 – 5 dkg húb (vážené v čerstvom stave). Otrava sa prejaví už o štvrť alebo o pol hodiny nevoľnosťou, studeným potom a vylučovaním veľkého množstva slín, zimnicou, potom zvracaním, bolestivými hnačkami a kŕčmi. Medzi ďalšie príznaky patrí porucha srdcovej činnosti, dýchavičnosť, celková slabosť, neistá chôdza až závraty a poruchy zraku, pritom tieto nepríjemné pocity prebiehajú pri plnom vedomí. Pri ťažkej otrave môže nastať smrť už o niekoľko minút buď zastavením srdcovej činnosti, alebo zadusením v kŕčoch. Miernejšie otravy trvajú asi 12 hodín a rovnako dlho aj zotavenie. Niekoľko dní sa ešte aj potom u pacienta prejavuje nechutenstvo, strata slín, slabosť, bolesti hlavy a bolestivé pocity na koži.[2]
Možnosť zámeny
Najčastejšie sa zamieňa s jedlou a chutnou čírovnicou májovou, od ktorej sa odlišuje okrem farby klobúka najmä lupeňmi, ktoré sú najprv belavé, neskôr olivovohnedasté a napokon hnedočervené.[4]
Galéria
klobúk staršej plodnice a mladé plodnice
mladšie a staršie plodnice
lupene a hlúbik staršej plodnice
typické znaky plodnice
Referencie
↑ a b c d e Aurel Dermek. Huby lesov, polí a lúk. Martin : Osveta, 1985. 70-003-85. S. 206.
↑ a b c Antonín Příhoda. Hubárov rok. Bratislava : Príroda, 1973. 64-127-73. S. 201-202.
↑ a b Mirko Svrček, Bohumil Vančura. Huby. Bratislava : Príroda, 1987. 64-021-87. S. 244.
↑ Aurel Dermek. Atlas našich húb. Bratislava : Obzor, 1983. 65-001-83. S. 53.
Iné projekty
Commons
Commons ponúka multimediálne súbory na tému Vláknica Patouillardova
Zdroj: „https://sk.wikipedia.org/w/index.php?title=Vláknica_Patouillardova&oldid=7121543“
Kategória:
Jedovaté huby
Dátum a čas poslednej úpravy tejto stránky: 2. december 2020, 06:54.