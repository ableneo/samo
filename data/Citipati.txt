Citipati
Vedecká klasifikácia
Doména eukaryoty
Ríša (regnum) živočíchy (Animalia)
Kmeň (phylum) chordáty (Chordata)
Trieda (classis) plazy (Reptilia)
Rad (ordo) plazopanvové dinosaury (Saurischia)
Čeľaď (familia) Oviraptoridae
Rod (genus) Citipati
Druh (species) Citipati osmolskae
Vedecký názov
Citipati osmolskae
Clark, Norell a Barsbold, 2001
Vedecká klasifikácia prevažne podľa tohto článku
Biologický portál
Portál vedy o Zemi
Citipati bol rod stredne veľkého vtákovitého dinosaura, ktorý s dĺžkou až troch metrov dosahoval veľkosť dnešného nelietavého vtáka emu. Žil vo vrchnej kriede (asi pred 84 až 75 Ma) na území dnešného Mongolska (púšť Gobi). Jeho jediný druh je Citipati osmolskae.[1]
Opis
Citipati patril medzi veľké a vyspelé Oviraptorosauria. Mal ľahko stavané telo, malú, pomerne krátku hlavu s nízkym kosteným hrebeňom podobným aký má dnešný kazuár a zvláštne tvarovaným zobákom, ktorý pravdepodobne slúžil na otváranie schránok mäkkýšov alebo lámanie škrupín vajec. Disponoval na teropóda pomerne dlhým krkom, avšak skráteným chvostom. Trojprsté predné končatiny boli dlhé, nie však tak dlhé ako zadné končatiny, ktoré slúžili na chôdzu. Keďže bol príbuzným rodu Caudipteryx, u ktorého sa nám zachovali odtlačky peria, je veľmi pravdepodobné, že aj on disponoval podobným operením.
Pozostatky
Rod Citipati je známy z dobrých pozostatkov zahŕňajúcich kompletnú kostru a pozostatky niekoľkých jedincov. Jeden z nich, disponujúci vysokým kosteným hrebeňom, bol pôvodne radený do rodu Oviraptor, pričom väčšina rekonštrukcií Oviraptora je založená práve na tomto jedincovi. Neskôr sa však ukázalo, že je od Oviraptora opísaného na základe menej kompletných pozostatkov odlišný. Je pravdepodobné, že v rámci rodu Citipati tento jedinec zastupuje vlastný druh, možno dokonca osobitný rod.
Známe sú aj skameneliny jedincov, ktoré zahynuli v pozícii sedenia na vajciach podobne ako dnešné vtáky. Niektoré takto zachované jedince sa dostali do povedomia verejnosti ešte skôr, ako boli oficiálne pripísané rodu Citipati a boli tak nezriedka chybne pripísané rodu Oviraptor.
Galéria
Fosília jedinca z rodu Citipati na hniezde so znáškou vajec v American Museum of Natural History (slov. Americkom prírodovednom múzeu)
Skamenené vajce s kostrou embrya
Referencie
↑ CLARK, J. M., NORELL, M. A., BARSBOLD, R.. Two new oviraptorids (Theropoda:Oviraptorosauria), upper Cretaceous Djadokhta Formation, Ukhaa Tolgod, Mongolia. Journal of Vertebrate Paleontology, 2001, roč. 21, čís. 2, s. 209 84 – 213.
Zdroj: „https://sk.wikipedia.org/w/index.php?title=Citipati&oldid=6991211“
Kategórie:
Oviraptorosauria
Kriedové dinosaury
Dinosaury z Ázie
Skryté kategórie:
Portál:Biológia/Zapojené články
Portál:Vedy o Zemi/Zapojené články
Dátum a čas poslednej úpravy tejto stránky: 28. február 2020, 21:42.