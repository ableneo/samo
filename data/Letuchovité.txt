Letuchovité alebo poletuchovité (Cynocephalidae, Galeopithecidae, Colugidae, Galeopteridae) sú jediná recentná čeľaď z radu letuchy (lat. Dermoptera) v širšom zmysle. U niektorých autorov je táto čeľaď jedinou čeľaďou radu (a je teda zhodná s radom) letuchy (lat. Dermoptera) v užšom zmysle.
Domorodé označenie letuchy indomalajskej je „kolugo“.
Charakteristika
Príbuzenské vzťahy letuchovitých sú opísané v článku letuchy.
Letuchovité dosahujú veľkosť mačky, majú veľké oči, končistý nos, silné pazúry na lezenie. Oči sú namierené dopredu, zabezpečujú dokonalé priestorové videnie a orientáciu v priestore.
Sú to nočné živočíchy, deň prespia v dutinách, pritlačené na kmeň alebo zavesené na vetvách..
Charakteristickým znakom je kožná široká blana (patagium) lemujúca celé telo od krku po koniec chvosta. Je natiahnutá aj medzi prstami. Roztiahnuté patagium letuchám umožňuje plachtiť do pomerne veľkej vzdialenosti (aj 130 m so stratou výšky iba 10 m) zo stromu na strom. Patagium roztiahnu po skoku zo stromu tak, že roztiahnu nohy a ruky. Smer letu sa mení pomocou svaloviny v kožnom leme. Patagium je pokryté hnedastou alebo sivou srsťou s nepravidelnými škvrnami a pre nehybné letuchy pritlačené k vetvám je výborným krycím zafarbením. Na rozdiel od netopiera letucha nelieta, iba plachtí.
Bývajú v dažďových lesoch juhovýchodnej Ázie. Žijú samotársky, prípadne v malých voľných skupinách. Rodia jediné mláďa zavesené na matke (aj počas plachtenia).
Sú bylinožravé, živia sa lístím, púčikmi, výhonkami, kvetmi a plodmi.
Systém
Letuchovité:
rod †Dermotherium
rod Cynocephalus v širšom zmysle (staršie: Galeopithecus) - po slovensky letucha/ staršie poletucha /zastarano letúška/ ľudovo lietajúci lemur[1]/ ľudovo kolugo (v niektorých starých systémoch = druh Cynocephalus volans v širšom zmysle - po slovensky poletucha veľká[2]/zastarano letúška indická[3]):
rod Cynocephalus v užšom zmysle - jediný druh: Cynocephalus volans [v užšom zmysle], ktorý sa po slovensky volá: letucha filipínska
rod Galeopterus - jediný druh: Galeopterus variegatus/Cynocephalus variegatus, ktorý sa po slovensky volá: letucha indomalajská/letucha väčšia
Pozor na zámenu s češtinou, kde sa ako poletucha označuje to, čo sa v slovenčine označuje ako poletuška.
Zdroje slovenských názvov:[4][5][6][7][8]
Zdroje a poznámky
↑ ROZHODNUTIE KOMISIE z 26. apríla 2002,ktorým sa ustanovuje zoznam produktov, ktoré sa majú skúmaťna hraničných inšpekčných staniciach podľa smernice Rady 97/78/ES
↑ Pyramída (ktorá používa na viacerých miestach rodové označenie poletucha) na str. 4551 označuje v osobitnom hesle druh Cynocephalus volans ako poletucha veľká, pričom ale uvádza, že to je jediný (!) druh radu Dermoptera (čiže zrejme podľa autora hesla zahŕňa aj Cynocephalus variegatus), a že ho často autori "nesprávne" rozdeľujú na viacero samostatných druhov. V skutočnosti sa však v štandardnej literatúre v minulosti aj dnes rozlišujú dva druhy, či dokonca dva rody.
↑ letúška. In: Slovenský náučný slovník II, 1932, S. 299
↑ LUPTÁK, Peter. Slovenské mená cicavcov sveta. [1. vyd.] Bojnice : Zoologická záhrada, 2003. 218 s. ISBN 80-969059-9-6. S. 50, 51.
↑ BURNIE et al. Zviera. Bratislava: Ikar, 2002, S. 114
↑ poletucha veľká. In: Pyramída (encyklopedický časopis)
↑ Svet živočíšnej ríše. 1984, S. 240
↑ letúška. In: Slovenský náučný slovník. Ed. Pavel Bujnák. Zväzok II E – M. Bratislava; Praha : Litevna, literárne a vedecké nakladateľstvo Vojtech Tilkovský, 1932. 380 s. S. 299.
Zdroj: „https://sk.wikipedia.org/w/index.php?title=Letuchovité&oldid=7073472“
Kategória:
Letuchovité
Dátum a čas poslednej úpravy tejto stránky: 11. august 2020, 08:41.